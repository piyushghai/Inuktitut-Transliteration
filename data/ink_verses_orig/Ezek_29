1ᐊᐅᓪᓚᖅᑎᑕᐅᓯᒪᓂᑦᑕ ᐊᕐᕌᒍᖏᑕ 10-ᖓᓐᓂ, ᑕᖅᑮᓪᓗ 10-ᖓᓐᓂ, ᐅᓪᓗᖏᑕ 12-ᖓᓐᓂ, ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ, ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᑦ ᐰᕈ ᐊᑭᕋᖅᑐᖅᓗᒍ ᐱᔪᖃᓛᖅᑐᒥᒃ ᐅᖃᐅᑎᒍᒃ, ᐃᑦᔨᑉᑎᒥᐅᓕᒫᑦ ᓱᒋᐊᖅᑕᐅᔪᒫᕐᖕᓂᖏᓐᓂᒃ. 
3ᐅᖃᖅᓗᑎᑦ ᐃᒫᒃ, ‘ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓ ᐰᕈ ᐊᑭᕋᖅᑐᖅᐸᒋᑦ, ᐆᒪᔪᖅᓘᔪᑎᑦ ᑐᕌᒍᓂ ᑰᖕᒥᐅᑕᐅᔪᑎᑦ, ᐅᖃᖅᐸᒃᓗᑎᓪᓗ, ᑰᒑᓗᒃ ᓁᓕ ᓇᖕᒥᓂᕆᕙᕋ ᓴᓇᓚᐅᕋᒃᑯ.’ 
4ᐊᒡᓕᕈᒃᑯᑦ ᓂᒃᓯᒍᒫᖅᐸᒋᑦ, ᑰᖁᑎᕕᓪᓗ ᐃᖃᓗᖏᑦ ᑲᕕᓯᖕᓄᑦ ᓂᐱᑎᑦᓱᒫᖅᐸᒃᑲ; ᐊᒧᔪᒫᖅᐸᒋᑦ ᑰᖁᑎᖕᓂᑦ, ᑰᖁᑎᕕᓪᓗ ᐃᖃᓗᖏᑦ ᐱᖃᓯᐅᑎᓗᒋᑦ ᑲᕕᓯᖕᓄᑦ ᓂᐱᓐᖓᑎᓪᓗᒋᑦ. 
5ᐃᒋᑦᓱᒫᖅᐸᒋᓪᓗ ᓄᓇᒧᑦ ᐃᓄᖃᔪᐃᑦᑐᒧᑦ, ᑰᖁᑎᕕᑦ ᐃᖃᓗᖏᑦ ᐱᖃᓯᐅᑎᓗᒋᑦ; ᑎᒦᑦ ᒪᓂᖅᑲᒦᑐᐃᓐᓇᕈᒫᖅᐳᖅ ᐃᓗᕕᖅᓯᒪᖏᓪᓗᓂ. ᓂᕿᒋᔭᐅᑎᓕᕈᒫᖅᐸᒋᑦ ᑎᖕᒥᐊᓄᑦ ᐆᒪᔪᓄᓪᓗ ᓄᓇᒦᑦᑐᓄᑦ. 
6ᑕᕝᕙ ᐃᑦᔨᑉᑎᒥᐅᓕᒫᑦ ᑐᑭᓯᓕᕈᒫᖅᐳᑦ ᐅᕙᖓᐅᒐᒪ ᐊᑕᓂᖅ. ᐊᔭᐅᑉᐱᐊᕆᔭᐅᓚᐅᕋᕕᑦ ᓱᓪᓗᓕᒃ ᐄᓴᕅᓕᐅᑉ ᑭᖑᕚᖏᓐᓄᑦ; 
7ᐊᒡᒐᖕᓂᒃ ᑎᒍᓯᖕᒪᑕ, ᑕᕝᕙ ᓇᐱᓚᐅᖅᐳᑎᑦ, ᑐᐃᖏᓪᓗ ᐱᓪᓗᐃᑎᓪᓗᒋᑦ; ᐄᒐᖅᕕᒋᖕᒪᑎᓪᓗ, ᓇᐱᓚᐅᖅᐳᑎᑦ, ᕿᑎᖏᓪᓗ ᓇᐱᑎᓪᓗᒋᑦ. 
8ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᐅᓇᑕᖅᑕᐅᑎᑦᓱᒫᖅᐸᑦᓯ ᓴᕕᒡᔪᐊᒧᑦ, ᑖᒃᑯᐊᓗ ᑐᖁᕅᔪᒫᖅᐳᑦ ᐃᓄᖕᓂᒃ ᐆᒪᔪᖁᑎᑦᓯᓐᓂᒡᓗ; 
9ᐃᑦᔨᑉᑎᐅᓪᓗ ᓄᓇᖓ ᓱᓁᕈᑎᔪᒫᖅᐳᖅ ᐊᓯᕈᖅᑕᐅᓗᓂᓗ. ᖃᐅᔨᖁᓪᓗᓯ ᐅᕙᖓᐅᒐᒪ ᐊᑕᓂᖅ.
10ᑍᒤᒻᒪᑦ ᑕᑯᒋᑦ, ᓵᓐᖓᓕᖅᐸᒋᑦ, ᑰᖁᑎᑎᓪᓗ ᓵᓐᖓᓕᖅᐸᒃᑲ, ᐃᑦᔨᑉᑎᓕᒫᑉ ᓄᓇᖓ ᓱᓁᕈᑎᑎᑦᓱᒫᖅᐸᕋ ᐊᓯᕈᖅᑕᐅᓗᓂᓗ, ᒥᒡᑐᓕᒥᑦ ᐱᒋᐊᖅᓗᒍ ᓮᓂᒧᑦ ᑎᑭᓪᓗᒍ, ᐃᑎᐅᐱᐊᒥᐅᓪᓗ ᓄᓇᖓᑦᑕ ᑭᒡᓕᖓ ᑎᑭᓪᓗᒍ. 
11ᐃᓄᖕᓄᑦ ᐆᒪᔪᓄᓪᓘᓐᓃᑦ ᐅᐸᒃᑕᐅᔪᓐᓁᓪᓕᔪᒫᖅᐳᖅ; ᐊᕐᕌᒍᓂᒃ 40-ᓂᒃ ᐃᓄᖃᕈᒫᖏᒻᒪᑦ. 
12ᐃᑦᔨᑉᑎᐅᑉ ᓄᓇᖓ ᓱᓇᖃᖏᓐᓂᖅᐹᓐᖑᖅᑎᑦᓱᒫᖅᐸᕋ ᓄᓇᓕᖕᓂᑦ ᓱᓇᖃᖏᑦᑐᓕᒫᓂᑦ; ᐊᕐᕌᒍᓂᒃ 40-ᓂᒃ ᐃᒡᓗᒐᓴᒡᔪᐊᖏᑦ ᓱᓇᖃᖏᑦᑑᑎᑦᓱᒫᖅᐸᒃᑲ ᐃᒡᓗᒐᓴᒡᔪᐊᑦ ᓱᓇᖃᖏᑦᑐᑦ ᐊᑯᕐᖓᓐᓂ. ᐃᑦᔨᑉᑎᒥᐅᑦ ᐃᓅᖃᑎᒌᒡᔪᐊᓄᑦ ᓯᐊᒻᒪᖅᑎᑦᓱᒫᖅᐸᒃᑲ, ᕿᒫᔪᒫᖅᐳᑦ ᓄᓇᓕᖕᓄᑦ ᓇᒧᑐᐃᓐᓇᖅ.”
13ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: “ᐊᕐᕌᒍᐃᑦ 40-ᑦ ᐊᓂᒍᖅᐸᑕ ᐃᑦᔨᑉᑎᒥᐅᑦ ᑲᑎᖅᓱᓕᕈᒫᖅᐸᒃᑲ ᐃᓅᖃᑎᒌᒡᔪᐊᓂᑦ ᓯᐊᒻᒪᖅᓯᒪᕕᒋᓚᐅᖅᑕᖏᓐᓂᑦ. 
14ᐃᑦᔨᑉᑎᒥᐅᓪᓗ ᐅᑎᖅᑎᑦᓱᖅᐸᒃᑲ, ᓄᓇᖃᓕᕈᒫᖅᐳᓪᓗ ᓄᓇᒥ ᐹᑦᑐᕉᓯᒥ, ᓄᓇᑐᖃᕆᓚᐅᖅᑕᒥᖕᓂ, ᑕᕝᕙᓂᓗ ᐊᖓᔪᖅᑲᐅᕕᖓᑦ ᐊᖏᔫᔪᒫᓐᖏᓚᖅ. 
15ᓱᓇᐅᖏᓐᓂᖅᐸᐅᔪᒫᖅᐳᖅ ᐊᖓᔪᖅᑲᐅᕕᓕᒫᓂᑦ, ᐃᓅᖃᑎᒌᒡᔪᐊᓂᓪᓗ ᐊᓯᒥᖕᓂᑦ ᐊᖏᓂᖅᓴᐅᓚᐅᖅᓯᒪᔪᓐᓁᕈᒫᖅᐳᑦ; ᓱᓇᐅᓐᖏᓗᐊᕐᖕᓂᕐᖕᒥᖕᓄᑦ ᐊᒡᓛᑦ ᐃᓅᖃᑎᒌᒡᔪᐊᓂᒃ ᐊᓯᒥᖕᓂᒃ ᐊᐅᓚᑦᓯᓚᐅᖅᓯᒪᔪᓐᓁᕈᒫᖅᐳᑦ. 
16ᐃᑦᔨᑉᑎᒥᐅᓪᓗ ᑕᑎᒋᔭᐅᓇᓱᐊᒃᑲᓐᓂᕈᒫᓐᖏᓚᑦ ᐄᓴᕅᓕᐅᑉ ᑭᖑᕚᖏᓐᓄᑦ, ᐃᑦᔨᑉᑎᒥᐅᓂᒃ ᑕᑎᒃᓴᕋᓱᐊᖅᐸᒡᓗᑎᒃ ᑕᒻᒪᓚᐅᖅᓯᒪᓂᕕᓂᕐᖕᒥᖕᓂᒃ ᑐᑭᓯᔪᒫᕐᖕᒪᑕ. ᑕᕝᕙ ᑐᑭᓯᓕᕈᒫᖅᐳᑦ ᐅᕙᖓᐅᒐᒪ ᐊᑕᓂᖅ ᒎᑎ.”
17ᐊᐅᓪᓚᖅᑎᑕᐅᓯᒪᓂᑦᑕ ᐊᕐᕌᒍᐃᑦ 27-ᒋᓕᖅᑕᖓᓂ, ᑕᖅᑮᑦ ᓯᕗᓪᓕᖅᐹᖓᓐᓂ, ᐅᓪᓗᖏᑕ ᓯᕗᓪᓕᖅᐹᖓᓐᓂ, ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
18“ᐃᓅᑉ ᐃᕐᖕᓂᖓ, ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦ ᓂᐱᑯᓁᓴ ᐅᓇᑕᖅᑎᖁᑎᒥᓂᒃ ᐊᒃᓱᕈᖅᑎᑦᓯᓪᓗᓂ ᐊᑐᐃᓐᓇᕈᖅᑎᓕᖅᐳᖅ ᐅᓇᑕᕆᐊᕈᒪᓪᓗᓂ ᑍᕆᒥᒃ; ᐅᓇᑕᖅᑎᖁᑎᓕᒫᖏᑦ ᓄᔧᔭᖅᑕᐅᓯᒪᓕᖅᐳᑦ ᑐᐃᖏᓪᓗ ᐊᒦᕈᑎᓪᓗᑎᒃ; ᐊᖓᔪᖅᑳᖅᔪᐊᖓᓪᓕ ᐅᓇᑕᖅᑎᖁᑎᖏᓪᓗ ᐊᒃᓱᕈᕈᑎᒋᓚᐅᖅᑕᒥᖕᓄᑦ ᓱᓕ ᐊᑭᓕᖅᑕᐅᓚᐅᓐᖏᓚᑦ. 
19ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᐃᑦᔨᑉᑎᒥᐅᑦ ᓄᓇᖓ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᓂᐱᑯᓁᓴᒧᑦ ᑐᓂᓂᐊᓕᖅᐸᕋ; ᐃᑦᔨᑉᑎᒥᐅᑦ ᐊᔪᖅᓴᖏᑦᔪᑎᖏᑦ ᐱᑖᕆᓗᒋᑦ ᐊᐅᓪᓚᕈᑦᔨᖁᓪᓗᒍ ᓱᓇᓕᒫᓂᒃ; ᐅᓇᑕᖅᑎᖁᑎᖏᑦᑕᓗ ᐊᑭᓕᖅᑕᐅᑦᔪᑎᒋᔪᒫᕐᖕᒪᒋᑦ. 
20ᐃᑦᔨᑉᑎᒥᒃ ᐊᑭᓖᕕᒋᓂᐊᖅᐸᕋ ᐅᓇᑕᕆᐊᕐᖕᓂᕆᓚᐅᖅᑕᖓ ᐱᑦᔪᑎᒋᓪᓗᒍ, ᐅᓇᑕᖅᑎᖁᑎᖏᑦ ᐱᓇᓱᐊᖅᑎᖁᑎᒋᓚᐅᕋᒃᑭᑦ, ᐅᖃᖅᐳᖅ ᐊᑕᓂᖅ ᒎᑎ.
21ᑕᒪᓐᓇ ᐊᑐᓕᖅᐸᑦ ᐄᓴᕅᓕᒥᐅᑦ ᐱᔪᓐᓇᐅᑎᒃᓴᖅᑖᖅᑎᑦᓱᒫᖅᐸᒃᑲ, ᐅᖃᐅᑦᔪᐃᔪᓐᓇᖁᓪᓗᑎᓪᓗ ᑖᒃᑯᓄᖓ ᖃᓃᑦ ᒪᑐᐃᕈᒫᖅᐸᕋ. ᑕᕝᕙ ᖃᐅᔨᓕᕈᒫᖅᐳᑦ ᐅᕙᖓᐅᒐᒪ ᐊᑕᓂᖅ.”
