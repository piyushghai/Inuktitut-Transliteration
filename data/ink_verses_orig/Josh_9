1ᐄᓴᕅᓕᒥᐅᑦ ᓵᓚᖃᕐᖕᓂᖓᑦ ᑐᓴᐅᒪᔭᐅᓕᖅᐳᖅ ᐊᖓᔪᖅᑳᖅᔪᐊᓕᒫᓄᑦ ᔪᐊᕐᑕᓂᐅᑉ ᖃᖅᑲᖏᓐᓃᑦᑐᓄᑦ, ᓇᑎᕐᖕᓇᒦᑦᑐᓄᑦ ᒥᑎᑎᕆᓂᐊᑉ ᑕᕆᐅᖓᑕ ᓯᓈᖓᓃᑦᑐᓕᒫᓄᓪᓗ ᓕᐸᓇᓂ ᑎᑭᓪᓗᒍ, ᕼᐃᑍᑎᒥᐅᑦ, ᐊᒧᕅᑎᒥᐅᑦ, ᑬᓇᓂᒥᐅᑦ, ᐱᕆᔧᑎᒥᐅᑦ, ᕼᐃᕔᑎᑎᒥᐅᑦ, ᔨᐳᓮᑎᒥᐅᓄᓪᓗ. 
2ᑖᒃᑯᐊ ᑲᑎᓚᐅᖅᐳᑦ ᑲᑐᑦᔨᖃᑎᒌᒡᓗᑎᒃ ᐅᓇᑕᕈᒪᓪᓗᑎᒃ ᔮᓱᐊᒥᒃ ᐄᓴᕅᓕᒥᐅᓂᒡᓗ ᑕᐱᕇᓕᓗᑎᒃ.
3ᒋᐱᐅᓂᒥᐅᓪᓕ ᑐᓴᕋᒥᒃ ᔮᓱᐊᑉ ᐱᓂᐊᕐᖕᓂᕆᓚᐅᖅᑕᖏᓐᓂᒃ ᔨᕆᑯᒧᑦ ᐂᒧᓪᓗ, 
4ᓯᓔᕐᕆᒃᓯᔪᒪᓕᖅᐳᑦ ᑖᒃᑯᓂᖓ ᐱᔨᑦᓯᖅᑎᐅᓐᖑᐊᕈᒪᓪᓗᑎᒃ, ᓂᕿᓂᒃ ᐅᓯᓕᖅᓱᖅᐳᑦ ᓯᐅᑎᖅᑯᖅᑐᔪᖁᑎᒥᖕᓂᒃ ᐴᖅᑬᓪᓗᑎᒡᓗ ᐱᑐᖃᕐᖕᓄᑦ ᕔᓂᖃᐅᑎᓄᑦ ᐃᓛᖅᑐᖅᓯᒪᔪᓄᓪᓗ. 
5ᐊᓐᓄᕌᕕᓂᑐᖃᕐᖕᓂᒃ ᐊᑎᕗᑦ, ᐃᑎᒐᐅᔭᖅᓗᑎᒡᓗ ᐃᓛᖅᑐᖅᓯᒪᔪᓂᒃ; ᓂᐊᖂᔭᓂᒡᓗ ᓇᒃᓴᖅᐳᑦ ᐸᓂᖅᑐᓂ ᐅᖁᒃᓯᒪᔪᓂᒃ. 
6ᔮᓱᐊᓪᓗ ᑕᖕᒫᖅᓯᒪᕕᖓᓄᑦ ᒋᐅᓪᒐᐅᓪᒧᑦ ᐂᕗᑦ, ᐅᖃᖅᓗᑎᒡᓗ ᔮᓱᐊᒧᑦ ᐄᓴᕅᓕᒥᐅᓄᓪᓗ, “ᐅᖓᓯᒃᑐᒥᑦ ᓄᓇᒥᑦ ᐱᕗᒍᑦ; ᐊᖏᖃᑎᖃᕈᒪᒐᑦᑕ ᐃᓕᑦᓯᓐᓂᒃ.”
7ᐄᓴᕅᓕᒥᐅᑦ ᕼᐃᕔᑎᒥᐅᓄᑦ ᐅᖃᖅᐳᑦ, “ᓱᖕᒪᑦ ᐊᖏᖃᑎᖃᕆᐊᖃᖅᐱᑖ? ᐃᒻᒪᖄᓕ ᒫᓂᑦᓯᐊᖅ ᓄᓇᖃᖅᑐᓯ, ᖃᓄᖅ ᐊᖏᖃᑎᖃᕈᒪᒐᑦᓯ?”
8ᑖᒃᑯᐊ ᔮᓱᐊᒧᑦ ᐅᖃᖅᐳᑦ, “ᐃᓱᒤᓐᓇᕐᕈᑕᐅᕗᒍᑦ ᐃᓕᖕᓄᑦ.” ᔮᓱᐊᑉ ᐅᖃᐅᑎᕔᑦ, “ᑭᓇᒃᑯᒥᐅᑕᐅᕕᓰ? ᓇᑭᓪᓗ ᐱᓯᒪᕕᓰ?”
9ᑖᒃᑯᐊ ᐅᖃᐅᑎᕚᑦ, “ᓄᓇᒥᑦ ᐅᖓᓯᒃᑐᒥᑦ ᐱᓯᒪᕗᒍᑦ, ᑐᓴᓚᐅᕋᑦᑕ ᐊᑕᓂᕐᖕᒥᒃ ᒎᑎᑦᓯᓐᓂᒃ, ᑐᓴᖅᑎᑕᐅᓯᒪᒐᑦᑕ ᑖᑦᓱᒥᖓ, ᐱᓂᐊᕐᖕᓂᕆᓯᒪᔭᓕᒫᖏᓐᓂᒡᓗ ᐃᑦᔨᑉᑎᒥ, 
10ᐱᓂᐊᖅᓂᕆᓚᐅᖅᑕᖓᓂᒡᓗ ᐊᖓᔪᖅᑳᖅᔪᐊᖕᓄᑦ ᒪᕐᕉᖕᓄᑦ ᐊᒧᕅᒥᐅᑕᓄᑦ ᔪᐊᕐᑕᓂᐅᑉ ᐊᑭᐊᓃᑦᑐᓄᑦ, ᐊᖓᔪᖅᑲᖅᔪᐊᖅ ᓮᕼᐆᓂ ᕼᐃᓴᐸᓂᒥᐅᑕᖅ, ᐹᓴᓂᒥᐅᓪᓗ ᐊᖓᔪᖅᑳᖅᔪᐊᖓ ᐋᒡ, ᓄᓇᖃᓚᐅᖅᑐᖅ ᐋᔅᑕᕉᑎᒥ. 
11ᐊᖓᔪᖅᑳᑦᑕ ᐃᓄᖁᑎᑦᑕᓗ ᓄᓇᑦᑎᓐᓃᑦᑐᑦ ᐅᖃᐅᑎᓚᐅᖅᐹᑎᒍᑦ, ‘ᓂᕿᓂᒃ ᑕᖁᐊᖅᓗᓯ ᐂᓚᐅᕆᑦᓯ, ᑲᑎᓯᔭᖅᑐᖅᓗᓯ ᐅᖃᐅᑎᓛᖅᐸᓯ, “ᐃᓕᑦᓯᓐᓄᑦ ᒪᓂᕗᒍᑦ; ᕾᓗᓯ ᐊᖏᖃᑎᒌᓚᐅᖅᑕ.”’ 
12ᑕᑯᓚᐅᖅᓯᒋᑦ ᓂᐊᖂᔧᑦ ᓇᒃᓴᖅᑕᕗᑦ; ᐊᐅᓪᓚᖅᑎᓪᓗᑕ ᓄᓇᑦᑎᓐᓂᑦ ᐆᓇᓚᐅᖅᑑᒐᓗᐊᑦ ᑕᖁᐊᕆᓕᖅᓗᑎᒍ, ᑕᑯᓚᐅᖅᓯᒋᑦ ᒫᓐᓇ ᐸᓂᕐᖕᒪᑕ ᐅᖁᒃᓯᒪᓕᖅᓗᑎᒡᓗ; 
13ᕔᓂᖃᐅᑎᕗᑦ ᓄᑖᖑᑎᓪᓗᒋᑦ ᐃᒻᒥᓚᐅᖅᑕᕋᓗᐊᕗᑦ, ᑕᑯᓚᐅᖅᓯᒋᑦ, ᐊᓕᒃᑐᖅᓯᒪᓕᖅᑐᑦ, ᐊᓐᓄᕌᕗᓪᓗ ᐃᑎᒐᐅᔭᕗᓪᓗ ᐱᑐᖃᐅᓕᖅᐳᑦ ᐊᑯᓂ ᐃᖏᕐᕋᓂᑦᑎᓐᓄᑦ.”
14ᐄᓴᕅᓕᒥᐅᑦ ᐊᖏᖃᑎᖃᓚᐅᖅᐳᑦ ᑖᒃᑯᓂᖓ ᓂᕿᖏᓐᓂᒡᓗ ᐱᓪᓗᑎᒃ, ᑭᓯᐊᓂᓕ ᐊᑕᓂᕐᖕᒥᒃ ᖃᐅᔨᒋᐊᓚᐅᓐᖏᓚᑦ. 
15ᔮᓱᐊ ᐊᖏᖃᑎᖃᓚᐅᖅᐳᖅ ᐃᓚᓐᓈᕆᔪᒪᓪᓗᒋᑦ, ᑐᖁᑕᐅᖁᓇᒋᓪᓗ; ᐄᓴᕅᓕᒥᐅᓪᓗ ᓯᕗᓕᖅᑎᖏᑦ ᐊᖏᒻᒪᕆᓚᐅᖅᐳᑦ ᐃᓚᓐᓈᖃᕈᒪᓪᓗᑎᒃ ᑖᒃᑯᓂᖓ.
16ᐅᓪᓗᐃᑦ ᐱᖓᓱᑦ ᐊᓂᒍᕐᖕᒪᑕ ᐊᖏᖃᑎᖃᓚᐅᖅᑎᓪᓗᒋᑦ ᑖᒃᑯᓂᖓ, ᐄᓴᕅᓕᒥᐅᑦ ᑐᓴᓕᓚᐅᖅᐳᑦ ᑖᒃᑯᐊ ᖃᓂᑦᑐᒥ ᓄᓇᖃᕐᖕᓂᖏᓐᓂᒃ, ᓄᓇᖓᑕᓗ ᐃᓚᖓᓃᓐᓂᖏᓐᓂᒃ. 
17ᐄᓴᕅᓕᒥᐅᓪᓗ ᐊᐅᓪᓚᕋᒥᒃ ᐅᓪᓗᐃᑦ ᐱᖓᓱᑦ ᐊᓂᒍᖅᑎᓪᓗᒋᑦ ᑎᑭᑉᐳᑦ ᐃᒡᓗᒐᓴᖕᓄᑦ ᐅᑯᓄᖓ, ᒋᐱᐅᓂᒥᐅᓄᑦ, ᓯᐱᕋᒥᐅᓄᑦ, ᐱᐊᕌᔅᒥᐅᓄᑦ, ᑭᕆᐊᑦ-ᔨᕆᒻᒧᓪᓗ. 
18ᐄᓴᕅᓕᒥᐅᓪᓕ ᑖᒃᑯᓂᖓ ᑐᖁᑦᓯᔪᓐᓇᓚᐅᓐᖏᓚᑦ, ᑖᒃᑯᐊ ᓯᕗᓕᖅᑎᖏᓐᓄᑦ ᐊᖏᖃᑎᖃᓚᐅᕐᖕᒪᑕ ᐊᑕᓂᐅᑉ ᐊᑎᖓᓂ ᐄᓴᕅᓕᒥᐅᑦ ᒎᑎᖓᓄᑦ. ᑕᕝᕙ ᐃᓄᓕᒫᑦ ᐱᐅᒃᓴᕈᓐᓃᓚᐅᖅᐳᑦ ᐅᖃᕐᖕᓂᖅᓘᑎᖃᖅᓗᑎᒡᓗ ᑕᒪᑐᒥᖓ ᓯᕗᓕᖅᑎᒥᖕᓂᒃ. 
19ᓯᕗᓕᖅᑏᓪᓕ ᐅᖃᓚᐅᖅᐳᑦ ᐃᓄᓕᒫᓄᑦ, “ᐊᖏᖃᑎᖃᓚᐅᕋᑦᑕ ᑖᒃᑯᓂᖓ ᐊᑕᓂᕐᖕᒧᑦ ᐄᓴᕅᓕᒥᐅᑦ ᒎᑎᖓᑕ ᐊᑎᖓᓄᑦ, ᒫᓐᓇᓕ ᐱᒋᐊᕈᓐᓇᓐᖏᓚᕗᑦ. 
20ᐃᒤᓕᖓᔪᒃᓴᐅᓕᖅᐳᒍᑦ ᑖᒃᑯᓄᖓ, ᐃᓅᑎᑕᒃᓴᕆᕙᕗᑦ ᐊᖏᖅᕕᒋᓚᐅᕋᑦᑎᒍᑦ, ᑲᔪᓯᓐᖏᑐᐊᕈᑦᑕ ᒎᑎᒧᑦ ᓂᓐᖓᐅᑦᔭᐅᓗᑕ ᓱᒋᐊᖅᑕᐅᖁᓇᑕ.” 
21ᑕᕝᕙ ᐅᖃᒃᑲᓐᓂᖅᐳᑦ ᐃᓄᖕᓄᑦ, “ᐃᓅᑎᓕᖅᓚᕗᑦ,” ᕿᔪᖕᓂᒡᓕ ᓇᑲᑎᕆᔨᐅᓕᓚᐅᖅᐳᑦ ᐃᒥᖅᑕᖅᑎᐅᓪᓗᑎᒡᓗ ᐃᓄᓕᒫᓄᑦ, ᓯᕗᓕᖅᑏᑦ ᐊᖏᖃᑎᖃᖅᓯᒪᖕᒪᑕ ᑖᒃᑯᓂᖓ.
22ᑕᕝᕙ ᔮᓱᐊᑉ ᕾᖁᔭᐅᖁᓚᐅᖅᐰᑦ ᐊᐱᕆᓪᓗᒋᓪᓗ, “ᓱᖕᒪᑦ ᐅᕙᑦᑎᓐᓂᒃ ᓯᓔᕐᕆᒃᓯᓚᐅᖅᐱᓰ? ᐅᖃᓚᐅᕋᑦᓯ, ‘ᐅᖓᓯᒋᔭᑦᓯᓐᓂ ᓄᓇᖃᖅᐳᒍᑦ,’ ᖃᓂᑦᑐᒥ ᓄᓇᖃᖅᑎᓪᓗᓯ? 
23ᒫᓐᓇ ᐱᓇᓱᐊᕐᖕᓂᕆᓚᐅᖅᑕᓯ ᒪᓕᒡᓗᒍ ᒎᑎᐅᑉ ᓱᒋᐊᕐᖕᓂᐊᖅᐹᓯ, ᐃᓚᓯ ᐱᔨᒋᔭᐅᖏᓐᓇᕐᖕᓂᐊᓕᖅᐳᑦ, ᕿᔪᖕᓂᒡᓗ ᓇᑲᑎᕆᔨᐅᓕᖅᓗᓯ ᐃᒥᖅᑕᖅᑎᐅᓗᓯᓗ ᒎᑎᒪ ᐃᒡᓗᖁᑎᖓᓄᑦ.”
24ᑖᒃᑯᐊ ᔮᓱᐊᒧᑦ ᑭᐅᕗᑦ ᐅᖃᖅᓗᑎᒡᓗ, “ᑍᒫᒃ ᐱᓂᐊᕐᖕᓂᖃᓚᐅᖅᐳᒍᑦ ᐊᖓᔪᖅᑳᒃ, ᑐᓴᓚᐅᕋᑦᑕ ᐊᑕᓂᐅᑉ ᒎᑎᑦᓯ ᐱᔨᓂ ᒨᓯᓯ ᐱᖁᓚᐅᕐᖕᒪᒍ ᓄᓇᓕᓕᒫᓂᒃ ᐃᓕᖕᓄᐊᕆᖁᓪᓗᒍ, ᑐᖁᑕᐅᖁᓪᓗᒋᓪᓗ ᐃᓄᓕᒫᑦ ᓄᓇᓖᑦ ᖃᓂᖏᔭᑦᓯᓐᓃᑦᑐᑦ; ᑍᒫᒃ ᐱᓂᐊᕐᖕᓂᖃᓚᐅᖅᐳᒍᑦ ᐊᒃᓱᐊᓗᒃ ᑲᑉᐱᐊᓱᓚᐅᕋᑦᑕ ᐃᓕᑦᓯᓐᓂᒃ, ᐃᓅᓯᕗᑦ ᓴᐳᑎᓇᓱᓚᐅᖅᐸᕗᑦ. 
25ᒫᓐᓇᓕ, ᐃᓕᑦᓯᓐᓄᑦ ᐃᓱᒪᖅᓲᑕᐅᕗᒍᑦ; ᐱᓂᐊᖅᕕᒋᓕᖅᑎᒍᑦ ᐅᕙᑦᑎᓐᓄᑦ ᐃᓱᐊᖅᑑᓇᓱᒋᔭᓯ ᒪᓕᒡᓗᒍ.” 
26ᑕᕝᕙ ᔮᓱᐊ ᐱᓇᓱᐊᓚᐅᖅᐳᖅ ᑖᒃᑯᓄᖓ, ᓴᐳᑎᓚᐅᖅᐰᑦ ᑐᖁᑕᐅᖁᓇᒋᑦ ᐄᓴᕅᓕᒥᐅᓄᑦ; ᑖᒃᑯᐊᓗ ᑐᖁᑕᐅᓚᐅᓐᖏᓚᑦ. 
27ᐅᓪᓗᒥ ᑖᑦᓱᒪᓂ ᔮᓱᐊᑉ ᐱᔨᓐᖑᖅᑎᓚᐅᖅᐰᑦ, ᕿᔪᖕᓂᒃ ᓇᑲᑎᕆᔨᓐᖑᖅᓗᑎᒃ ᐃᒥᖅᑕᖅᑎᐅᓕᖅᓗᑎᒡᓗ ᐄᓴᕅᓕᒥᐅᓄᑦ ᐊᑕᓂᐅᓪᓗ ᑐᓂᕐᕈᓯᖅᕕᖁᑎᖓᓄᑦ, ᐅᓪᓗᒥᒧᑦ ᑎᑭᓪᓗᒍ ᓱᓕ ᑍᒤᓕᐅᖅᐳᑦ ᐊᑕᓂᐅᑉ ᑐᒃᓯᐊᕆᐊᖅᑐᖅᕕᐅᖁᔭᖓᓄᑦ, ᐱᓇᓱᐊᖅᑎᐅᓪᓗᑎᒃ.
