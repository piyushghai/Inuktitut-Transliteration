1ᕼᐆᓯᐊᑉ ᐄᓚᑉ ᐃᕐᖕᓂᖓᑕ ᐊᖓᔪᖅᑳᖅᔪᐊᖑᓂᖓᑕ ᐊᕐᕌᒍᐃᑦ ᐱᖓᔪᒋᓕᖅᑕᖓᓂ ᕼᐃᔨᑬᐊ ᐂᕼᐊᓯᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᓐᖑᓚᐅᖅᐳᖅ ᔫᑕᒧᑦ. 
2ᐊᕐᕌᒍᖃᓕᖅᓗᓂ 25-ᓂᒃ ᐊᖓᔪᖅᑳᖅᔪᐊᓚᐅᖅᐳᖅ ᔪᕉᓴᓚᒥ ᐊᕐᕌᒍᓂᒃ 29-ᓂᒃ. ᐊᓈᓇᖃᓚᐅᖅᐳᖅ ᐊᐰᒥᒃ ᔭᑲᕅᐊᐅᑉ ᐸᓂᖓᓂᒃ. 
3ᐊᑕᓂᐅᑉ ᓵᖓᓂ ᓈᒻᒪᒋᔭᐅᔪᒥᒃ ᐱᐅᓯᖃᓚᐅᖅᐳᖅ, ᓯᕗᓕᕕᓂᕐᖕᒥ ᐊᖓᔪᖅᑳᖅᔪᐊᑉ ᑍᕕᑎᐅᑉ ᐃᓕᖅᑯᓯᕆᓚᐅᖅᑕᖓᓂᒃ ᒪᓕᒃᑲᒥ. 
4ᒎᑎᓐᖑᐊᓄᑦ ᑐᒃᓯᐊᖅᕕᐅᖃᑦᑕᖅᑐᓕᒫᑦ ᐲᔭᓚᐅᖅᐰᑦ, ᒎᑎᓐᖑᐊᓕᐊᕆᔭᐅᓯᒪᔪᓪᓗ ᐅᔭᕅᑦ ᐅᕐᕉᕋᖅᑎᓚᐅᖅᐰᑦ, ᒎᑎᓐᖑᐊᕆᔭᐅᖅᓗ ᐊᓯᕋᒥᒃ ᑍᔭᐅᔪᖅ ᓯᖁᒥᑉᐹ. ᒨᓯᓯᐅᓪᓗ ᖁᒡᓗᒋᐊᓐᖑᐊᖅ ᑲᓐᓄᔭᖅ ᓇᑉᐸᐅᑎᓚᐅᖅᓯᒪᔭᖓ ᓯᖁᑦᑎᖅᑕᐅᑎᓪᓗᒍ, ᐊᑎᖃᖅᑎᑕᐅᓚᐅᖅᑐᖅ ᓂᕼᐅᓯᑕᓐᒥᒃ; ᑍᑦᓱᒪᓂᐅᑎᓪᓗᒍ ᐃᑯᐊᓪᓚᑦᓯᓪᓗᑎᒃ ᐳᔫᖅᑎᑦᓯᓂᒃᑯᑦ ᑐᒃᓯᐊᖅᕕᐅᖃᑦᑕᓕᓚᐅᕐᖕᒪᑦ ᐅᐱᒍᓲᑎᐅᓪᓗᓂ. 
5ᐊᖓᔪᖅᑳᖅᔪᐊᖅ ᕼᐃᔨᑬᐊ ᐊᑕᓂᕐᖕᒥᒃ ᑕᑎᖃᑦᓯᐊᓚᐅᖅᐳᖅ ᐄᓴᕅᓕᒥᐅᑦ ᒎᑎᖓᓐᓂᒃ; ᔫᑕᐅᓪᓗ ᐊᖓᔪᖅᑳᖅᔪᐊᕆᖃᑦᑕᖅᓯᒪᔭᖏᓐᓂᒃ ᐊᑦᔨᒋᔭᐅᓚᐅᓐᖏᓚᖅ, ᓯᕗᓕᕆᓯᒪᑦᔭᖏᓐᓄᑦ ᑭᖑᓂᖓᒍᓪᓗ ᐊᖓᔪᖅᑳᖅᔪᐊᖑᖃᑦᑕᖅᓯᒪᔪᓄᑦ. 
6ᐊᑕᓂᕐᖕᒥᒃ ᑕᑎᖃᑦᓯᐊᓚᐅᕐᖕᒪᑦ ᓈᓚᑦᓯᐊᖏᓐᓇᖅᓗᓂᓗ; ᒪᓕᑦᓯᐊᓚᐅᖅᐳᖅᓗ ᐊᑕᓂᐅᑉ ᐱᖁᔭᖏᓐᓂᒃ ᒨᓯᓯᒃᑯᑦ ᑐᓂᑦᔪᑎᒋᓚᐅᖅᑕᖏᓐᓂᒃ. 
7ᐊᑕᓂᐅᑉ ᓇᔪᓚᐅᖅᐹ; ᐱᓂᐊᕐᖕᓂᓕᒫᒥᒍᓪᓗ ᐱᔪᓐᓇᓯᐊᓚᐅᖅᐳᖅ ᐱᓇᓱᐊᖅᑕᒥᓂᒃ. ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓂᒃ ᐃᓚᓕᐅᖅᓯᓚᐅᓐᖏᓚᖅ ᓈᒻᒪᒋᓇᒍᓗ ᐱᐅᓯᕆᔭᖓ ᑐᓂᓯᒪᕕᒋᔪᒪᓚᐅᓐᖏᓛ. 
8ᐱᓕᔅᑍᓂᒥᐅᑦ ᓵᓚᒋᓚᐅᖅᐰᑦ ᓄᓇᓕᖁᑎᖏᓪᓗ ᑎᖅᓕᓈᖅᓗᒋᑦ ᐊᓯᕈᖅᐰᑦ ᓄᓇᓕᖁᑎᖏᑕ ᒥᑭᓐᓂᖅᐹᖏᓐᓂᑦ ᐊᖏᓂᖅᐹᖏᑦ ᑎᑭᓪᓗᒋᑦ, ᒑᔭ ᑎᑭᓪᓗᒍ ᓄᓁᓪᓗ ᖃᓂᒋᔮᓃᑦᑐᑦ ᐱᖃᓯᐅᑎᓪᓗᒋᑦ. 
9ᕼᐃᔨᑬᐊᐅᑉ ᐊᖓᔪᖅᑳᖅᔪᐊᖑᓂᖓᑕ ᐊᕐᕌᒍᐃᑦ ᓯᑕᒪᖓᓐᓂ, ᐊᖓᔪᖅᑳᖅᔪᐊᑉ ᕼᐆᓯᐊᑉ ᐄᓚᐅᑉ ᐃᕐᖕᓂᖓᑕ ᐊᐅᓚᑦᓯᓂᖓᑕ ᐄᓴᕅᓕᓂᒃ ᐊᕐᕌᒍᐃᑦ 7-ᒋᓕᖅᑕᖓᓐᓂ, ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᓵᓪᒪᓃᓴ ᐄᓴᕅᐊᓕᓂᒃ ᐊᕙᑕᖏᖅᓯᓯᒪᓪᓗᓂ ᐊᔪᓕᖅᑎᑦᓯᓯᒪᓕᓚᐅᖅᐳᖅ ᓴᒥᐊᕆᐊᒥᐅᓂᒃ. 
10ᐊᕐᕌᒍᐃᑦ ᐊᔪᓕᖅᑎᑕᐅᓯᒪᓂᖏᑦᑕ ᐱᖓᔪᒋᓕᖅᑕᖓᓂ ᓴᒥᐊᕆᐊ ᑎᒍᔭᐅᓕᓚᐅᖅᐳᖅ ᓵᓚᐅᒐᒥ ᐊᓯᕆᐊᒥᐅᓄᑦ. ᑕᒪᓐᓇ ᑍᒤᓚᐅᖅᐳᖅ ᐊᖓᔪᖅᑳᖅᔪᐊᑉ ᕼᐃᔨᑬᐊᐅᑉ ᐊᐅᓚᑦᓯᓂᖓᑕ 6-ᖓᓐᓂ, ᕼᐆᓯᐊᓪᓗ ᐊᐅᓚᑦᓯᓂᖓᑕ 9-ᒋᓕᖅᑕᖓᓐᓂ ᓴᒥᐊᕆᐊ ᓵᓚᒋᔭᐅᓚᐅᖅᐳᖅ. 
11ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦᑕ ᐄᓴᕅᓕᒥᐅᑦ ᑎᒍᓪᓗᓂᒋᑦ ᐊᐅᓪᓚᕈᑎᕔᑦ ᐊᓯᕆᐊᒧᑦ ᓄᓇᓕᖁᑎᒥᓗ ᐃᓚᖏᓐᓄᑦ ᓄᓇᑖᖅᑐᖅᑎᓪᓗᓂᒋᑦ, ᐃᓚᖏᑦ ᕼᐋᓚᒥᐅᓂ, ᐃᓚᖏᑦ ᑰᑉ ᕼᐂᐸᒥᒃ ᑍᔭᐅᔪᑉ ᖃᓂᒋᔭᖓᓂ ᓄᓇᓕᖕᓂ ᐊᑎᖃᖅᑐᓂ ᒎᔭᓂᒥᒃ, ᐃᓚᖏᓪᓗ ᐃᒡᓗᒐᓴᒡᔪᐊᓂ ᒥᑏᔅᒥᒃ ᑍᔭᐅᔪᓂ. 
12ᐊᑕᓂᕐᖕᒥᒃ ᒎᑎᒥᒃᑕ ᓂᐱᖓᓂᒃ ᓈᓚᓚᐅᖏᒻᒪᑕ, ᐊᖏᖃᑎᒌᒍᑎᒋᓯᒪᔭᒥᖕᓂᒃ ᓯᖁᒥᑦᓯᓚᐅᕐᖕᒪᑕ, ᐱᖁᔭᓕᒫᓂᒃ ᒨᓯᓯᒃᑯᑦ ᑐᓂᔭᐅᓚᐅᖅᑐᓂᒃ ᐊᑕᓂᐅᑉ ᐱᔨᖓᒍᑦ; ᓈᓚᒍᓐᓃᓚᐅᕐᖕᒪᑕ ᐊᑕᓂᐅᑉ ᓂᐱᖓᓂᒃ ᒪᓕᒐᑎᒡᓗ ᐱᖁᔭᖏᓐᓂᒃ.
13ᐊᖓᔪᖅᑳᖅᔪᐊᑉ ᕼᐃᔨᑬᐊᐅᑉ ᐊᐅᓚᑦᓯᓂᖓᑕ ᐊᕐᕌᒍᖏᑕ 14-ᖓᓐᓂ, ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᓯᓇᑯᕆᐅᑉ, ᔫᑕᐅᑉ ᐃᒡᓗᒐᓴᒡᔪᐊᖏᓐᓂᒃ ᐱᔭᐅᑦᔧᖅᓯᒪᔫᒐᓗᐊᓂᒃ ᐅᓇᑖᕆᐊᕋᒥ ᓵᓚᒋᕔᑦ. 
14ᐊᖓᔪᖅᑳᖅᔪᐊᖅ ᕼᐃᔨᑬᐊ ᐅᖃᐅᑦᔭᐅᔭᖅᑐᖅᑎᑦᓯᕗᖅ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓂᒃ ᓚᑮᓯᒦᑦᑐᒥᒃ ᓯᓇᑯᕆᑉᒥᒃ, “ᑕᒻᒪᖅᓯᒪᓐᓂᕋᒪ; ᐅᓇᑕᖅᑕᐅᔪᒪᔪᓐᓃᖅᐳᒍᑦ, ᐊᑭᓕᐅᑕᐅᖁᔭᕐᖕᓂᒃ ᐊᑭᓖᓂᐊᖅᐳᒍᑦ.” ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᑭᐅᓚᐅᖅᐳᖅ 300-ᓂᒃ ᓯᐅᓪᕕᕆᓂᒃ ᐱᑎᑕᐅᔪᒪᓪᓗᓂ 30-ᓂᒡᓗ ᒎᓗᓂᒃ. 
15ᕼᐃᔨᑬᐊᐅᑉ ᐊᐅᓪᓚᖅᑎᑦᓯᕕᒋᕚ ᓯᐅᓪᕕᕆᓕᒫᓂᒃ ᓇᒡᕚᕈᓐᓇᖅᑕᒥᓂᒃ ᑐᒃᓯᐊᖅᕕᒡᔪᐊᒥᑦ, ᒎᓗᓂᒡᓗ ᐊᖓᔪᖅᑳᖅᔪᐊᑉ ᐃᒡᓗᖓᑕ ᐊᑭᑐᔪᒃᓴᔭᓂᒃ ᐱᒃᑯᕕᖓᓃᑦᑐᓕᒫᓂᒃ. 
16ᕼᐃᔨᑬᐊᐅᑉ ᐊᑕᓂᐅᑉ ᐃᒡᓗᖓᑕ ᐅᒃᑯᐊᖏᑕ ᒎᓘᓂᓕᒪᖏᑦ ᐲᔭᓚᐅᕆᕔᑦ ᐅᒃᑯᐊᖃᖅᕕᖓᑕᓗ ᓴᓂᕌᓂ ᓇᐸᔪᖏᒃᑕ ᒎᓘᓂᓕᒫᖏᑦ ᐲᔭᖃᓯᐅᑎᓪᓗᒋᑦ ᐊᐅᓪᓚᖅᑎᑉᐰᑦ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓄᑦ. 
17ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᑎᓕᓯᕗᖅ ᐅᓇᑕᖅᑎᖁᑎᒥᓂᒃ ᐅᓄᖅᑐᓂᒃ ᓚᑮᓯᒥᑦ, ᐅᐸᒍᑎᑎᓪᓗᓂᒋᑦ ᐊᖓᔪᖅᑳᖅᔪᐊᕐᖕᒥᒃ ᕼᐃᔨᑬᐊᒥᒃ ᔪᕉᓴᓚᒦᑦᑐᒥᒃ, ᑖᒃᑯᐊ ᐅᓇᑕᖅᑎᒐᓮᑦ ᐊᖓᔪᖅᑳᒻᒪᕆᐅᓂᖅᐹᓄᑦ ᐅᐸᒃᑕᐅᕗᑦ. ᔪᕉᓴᓚᒧᑦ ᑎᑭᐅᑎᒐᒥᒃ, ᐊᓐᓄᕌᓕᐅᖅᑏᑦ ᐱᓇᓱᐊᕆᐊᖅᕕᖓᑕ ᐊᖅᑯᑎᖓᓄᐊᖅᓗᑎᒃ ᓄᖅᑲᖅᐳᑦ ᑕᓯᓕᐊᕆᔭᐅᓯᒪᔪᑦ ᑰᓕᐅᖅᑕᓯᒪᓂᖏᑕ ᓴᓂᐊᒎᖅᑐᒃᑯᑦ. 
18ᐊᖓᔪᖅᑳᖅᔪᐊᑉ ᕼᐃᔨᑬᐊ ᐂᔭᐅᖁᕚᑦ ᑕᑯᔪᒪᓪᓗᒍ, ᐊᖓᔪᖅᑳᖁᑎᖏᑦ ᐱᖓᓱᑦ ᕾᕗᑦ, ᐃᓔᐊᑭᒻ ᕼᐃᓪᑬᐊᐅᑉ ᐃᕐᖕᓂᖓ, ᐊᖓᔪᖅᑳᖅᔪᐊᑉ ᐃᒡᓗᖓᓂᒃ ᑲᒪᔨᒻᒪᕆᐅᔪᖅ, ᓯᑉᓇᓗ ᐊᖓᔪᖅᑳᖅᔪᐊᑉ ᐃᖅᑲᖅᑐᐃᔨᖏᑕ ᑲᒪᔨᒻᒪᕆᖓᑦ, ᔪᐊᓗ ᐊᓴᐸᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᑉ ᑎᑎᕋᖅᑎᖏᑕ ᑲᒪᔨᒻᒪᕆᖓ. 
19ᐊᓯᕆᐊᒥᐅᑦ ᐊᖓᔪᖅᑳᖁᑎᖓᑦᑕ ᑎᑭᓯᒪᔪᑦ ᐃᓚᖓᑦ ᐅᖃᖅᐳᖅ, “ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᑐᑭᓯᔪᒪᓂᕋᖅᓗᓂᐅᒃ ᓱᒧᑦ ᐊᖓᔪᖅᑳᖅᔪᐊᖅ ᕼᐃᔨᑬᐊ ᐱᔪᓐᓇᕋᓱᒋᓕᕐᖕᒪᖔᑦ. 
20ᐃᓱᒪᒐᓗᐊᖅᐳᑎᑦ ᐃᓱᒪᒃᓴᖅᓯᐅᑦᓯᐊᖅᓗᑎᑦ ᐱᓇᓱᐊᕐᖕᓂᕋᖅᓗᑎᑦ ᐱᔪᓐᓇᑦᓯᐊᕐᖕᓂᕋᖅᓗᑎᓪᓗ ᐅᓇᑕᐅᑎᑎᒍᑦ ᑭᓯᐊᓂ ᑕᒪᒃᑯᐊ ᐅᖃᐅᓯᑐᐃᓐᓇᐅᕗᑦ ᐱᓂᐊᕐᖕᓂᖅᑕᖃᕋᑎᒃ, ᑭᓇᒥᒃ ᐃᑲᔪᖅᑎᒃᓴᖅᑖᕋᕕᑦ? ᐅᕙᑦᑎᓐᓂᒃ ᐊᑭᕋᖅᑐᕋᓱᒃᐲᑦ? 
21ᐃᑦᔨᑉᑎᒥᐅᓂᒃ ᐃᑲᔪᖅᑎᖃᕐᖕᓂᐊᕋᓱᒋᒐᓗᐊᖅᑐᑎᑦ ᓱᓪᓗᓕᖕᒥᒃ ᐊᔭᐅᑉᐱᐊᖃᕋᓱᐊᖅᑐᑎᑐᑦ ᑍᒤᓐᓂᐊᖅᐳᑎᑦ ᓇᑲᑉᐸᑦ ᐊᒡᒐᑎᑦ ᑲᐱᓂᐊᖅᐳᑦ. ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᑦ ᑍᒫᒃ ᐱᐅᓯᖃᕐᖕᒪᑦ ᑕᑎᒋᔭᐅᓇᓱᐊᓕᕌᖓᒥ.”
22ᓱᓕ ᐅᖃᖅᓗᓂ, “ᐅᕝᕙᓗ ᐅᖃᐅᑎᓂᐊᖅᐱᖓ ᐊᑕᓂᕐᖕᒥᒃ ᒎᑎᑦᓯᓐᓂᒃ ᑕᑎᒃᓴᖃᕐᖕᓂᕋᖅᓗᑎᑦ? ᐊᖓᔪᖅᑳᖅᔪᐊᖅ ᕼᐃᔨᑬᐊ ᐲᔧᓚᐅᓐᖏᓛᖅ ᐊᑕᓂᕐᖕᒧᑦ ᑐᒃᓯᐊᖅᕕᐅᕙᒃᑐᓂᒃ, ᔫᑕᒥᐅᑦ ᔪᕉᓴᓚᒥᐅᓪᓗ ᐅᖃᐅᑎᓪᓗᓂᒋᑦ ᔪᕉᓴᓚᒻ ᑐᓂᕐᕈᓯᖅᕕᖁᑎᖓᓂ ᑭᓯᐊᓂ ᑐᒃᓯᐊᖃᑦᑕᕐᖕᓂᐊᓕᕐᖕᓂᕋᖅᓗᓂᒋᑦ? 
23ᐊᖏᖃᑎᒌᒍᑎᓕᐅᕈᓐᓇᖅᐳᖓ ᐊᓯᕆᐊᒥ ᐊᖓᔪᖅᑳᖅᔪᐊᑦᑕ ᐊᑎᖓᓂ, ᕿᒻᒥᖅᔪᐊᓂᒃ 2000-ᓂᒃ ᑐᓂᔪᓐᓇᖅᐸᒋᑦ ᑍᒫᓪᓗᐊᖅ ᐅᓄᖅᑎᒋᔪᓂᒃ ᐊᖑᑎᓯᐊᕈᓐᓇᕈᕕᑦ ᑖᒃᑯᓇᓂ ᐃᑭᒪᔪᓐᓇᕋᔭᖅᑐᓂᒃ. 
24ᐊᖓᔪᖅᑳᖅᔪᐊᖑᒐᓗᐊᖅᓗᑎᑦ ᐊᖓᔪᖅᑳᑦᑕ ᐱᔨᖏᑕ ᐱᔪᓐᓇᖏᓐᓂᖅᐹᖓᓂᒡᓘᓐᓃᑦ ᓇᓪᓕᐅᒻᒪᑎᖏᓐᓇᕕᑦ, ᓱᓕ ᓂᕆᐅᒐᓱᐊᖅᐳᑎᑦ ᐃᑦᔨᑉᑎᒥᐅᓄᑦ ᕿᒧᒃᓯᐅᑎᓂᒃ ᐊᒃᓴᓗᐊᓕᖕᓂᒃ ᕿᒻᒥᖅᔪᐊᓂᒡᓗ ᐱᑎᑕᐅᓂᐊᕋᓱᒋᓪᓗᑎᑦ. 
25ᓄᓇᑦᓯᓐᓂᒃ ᐅᓇᑕᕐᖕᓂᒃᑯᑦ ᓵᓚᖃᖅᓯᒪᓇᓱᒋᖏᓐᓇᑦᑎᒍᑦ ᐊᑕᓂᐅᑉ ᐱᔪᓐᓇᖅᑎᑦᓯᓂᖓᒍᑦ ᑭᓯᐊᓂ? ᐊᑕᓂᕐᖕᒧᑦ ᐅᖃᐅᑎᔭᐅᓯᒪᓂᕗᑦ ᒪᓕᒡᓗᒍ ᓄᓇᖁᑎᑦᓯᓐᓂᒃ ᐊᓯᕈᐃᔭᖅᑐᓚᐅᖅᐳᒍᑦ.”
26ᑕᕝᕙ ᐃᓔᐊᑭᒻ ᕼᐃᓪᑬᐊᐅᑉ ᐃᕐᖕᓂᖓᑕ, ᓯᑉᓇᓗ, ᔪᐊᓗ, ᕌᑉᓴᑭ ᐅᖃᐅᑎᕚᑦ, “ᐊᕋᒤᑎᑐᑦ ᐅᕙᑦᑎᓐᓄᑦ ᐅᖃᓪᓚᒋᐊᖃᖅᐳᓯ ᑐᑭᓯᐊᒐᑦᑎᒍ; ᕼᐄᐳᕉᑎᑐᑦ ᐅᖃᓪᓚᖏᓪᓗᓯ ᒪᑯᐊ ᐃᓄᐃᑦ ᑐᑭᓯᐊᖕᒪᑕ ᐅᖃᓪᓚᒃᑕᑦᓯᓐᓂᒃ.”
27ᕌᑉᓴᑭᐅᓪᓕ ᑭᐅᕔᑦ, “ᐃᓕᑦᓯᓐᓄᑦ ᐊᖓᔪᖅᑳᓯᓗ ᐊᖓᔪᖅᑳᑦᑎᓐᓄᑦ ᑕᒪᒃᑯᓂᖓ ᐅᖃᐅᓯᒃᓴᖃᖅᕕᐅᔪᑑᓇᓱᒋᕕᓰ? ᐊᖓᔪᖅᑳᒪ ᐅᖃᐅᑦᔨᖁᓚᐅᖅᐹᖓ ᐃᓄᖁᑎᓕᒫᑦᓯᐊᓯ ᑐᓴᖁᓪᓗᒋᑦ ᑕᒪᒃᑯᓂᖓ, ᐃᓕᑦᓯᑐᑦᑕᐅᖅ ᐊᓇᕐᖕᒥᖕᓂᒃ ᓂᕆᔭᕆᐊᖃᕐᖕᓂᐊᕐᖕᒪᑕ ᐃᑎᕈᒥᖕᓂᒡᓗ ᐃᒥᖅᓗᑎᒃ.”
28ᑕᕝᕙ ᐊᖓᔪᖅᑳᖅ ᓂᐱᖅᑯᖅᑐᓪᓗᓂ ᕼᐄᐳᕉᑎᑐᑦ ᐅᖃᖅᐳᖅ, “ᓈᓚᒃᓯᐅᒃ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦᑕ ᐅᖃᐅᓯᖏᑦ! 
29ᐊᖓᔪᖅᑳᖅᔪᐊᖅ ᖃᐅᔨᒪᖁᔨᕗᖅ; ‘ᐊᖓᔪᖅᑳᖅᔪᐊᑦᓯᓐᓄᑦ ᕼᐃᔨᑬᐊᒧᑦ ᓴᒡᓗᕿᑕᐅᓯᒪᖁᓇᓯ, ᑖᑦᓱᒧᖓ ᓴᐳᑎᔭᐅᔪᓐᓇᕐᖕᓂᐊᖏᓐᓇᑦᓯ ᐅᕙᓐᓂᑦ. 
30ᕼᐃᔨᑬᐊᐅᓪᓗ ᐊᑕᓂᕐᖕᒥᒃ ᑕᑎᖃᖁᔨᓂᖓ ᐅᒃᐱᕆᓕᖅᑍᓕᓯᐅᑦ, ᐊᑕᓂᕐᖕᒧᑦ ᐱᐅᓕᔭᐅᓂᐊᕋᓱᒋᓗᓯ ᐃᓱᒪᖃᕆᐊᖃᖏᓐᓇᑦᓯ, ᐊᓯᕆᐊᒥᐅᑦ ᐅᓇᑕᖅᑎᖁᑎᖏᑦ ᐊᑕᓂᐅᑉ ᓄᖅᑲᖅᑎᓐᓂᐊᖏᒻᒪᒋᑦ ᓵᓚᖃᖁᓇᒋᑦ ᐃᓕᑦᓯᓐᓂᒃ.’ 
31ᕼᐃᔨᑬᐊ ᓈᓚᒃᑍᓕᓯᐅᒃ; ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑕ ᐃᒡᓗᒐᓴᖕᓂᑦ ᐊᓂᑐᐃᓐᓇᖁᕚᓯ ᖁᓄᖏᓪᓗᓯ: ‘ᑕᕝᕙ ᐸᐅᕐᖓᓂᒃ ᕔᓂᒃᓴᓂᒃ ᓇᖕᒥᓂᖅ ᐱᕈᖅᓰᕕᖁᑎᑦᓯᓐᓂᑦ ᓂᕆᔪᓐᓇᖅᑎᑕᐅᓂᐊᖅᐳᓯ, ᓇᐹᖅᑐᖁᑎᑦᓯᓗ ᐱᕈᖅᑐᖏᓐᓂᒃ ᓂᕿᖃᕈᓐᓇᖅᓗᓯ, ᐃᒥᖅᑕᖅᕕᖁᑎᑦᓯᓐᓂᓪᓗ ᐃᒥᖃᕈᓐᓇᖅᓗᓯ. 
32ᐊᖓᔪᖅᑳᖅᔪᐊᑦᑕ ᓄᓇᑖᖅᑎᓐᓂᐊᖅᐹᓯ ᓄᓇᑦᓯᑐᑦ ᑍᒫᒃ ᐊᔪᖅᓴᕐᖕᓇᖏᑦᑐᒥᒃ ᐸᐅᕐᖓᓂᒃ ᐱᕈᖅᓰᕕᒃᓴᖅᑕᖃᑦᓯᐊᖅᑐᒥᒃ, ᓂᐊᖂᔭᒃᓴᓂᒡᓗ ᐱᕈᖅᑐᖃᑦᓯᐊᖅᑐᒥᒃ ᓇᐹᖅᑐᖃᖅᓗᓂᓗ ᐅᖅᓱᒃᓴᓕᖕᓂᒃ ᕼᐊᓂᖃᑦᓯᐊᖅᓗᓂᓗ, ᐊᖓᔪᖅᑳᖅᔪᐊᑦᑕ ᐱᔪᒪᔭᖓ ᒪᓕᒡᓗᒍ ᐊᖏᕐᖕᓂᐊᕈᑦᓯ ᑐᖁᕋᖅᑕᐅᖏᓪᓗᓯ ᐃᓅᑎᑕᐅᓂᐊᖅᐳᓯ. ᕼᐃᔨᑬᐊᒧᑦ ᓯᓔᕐᕆᔭᐅᑦᑍᓕᒋᑦᓯ ᐊᑕᓂᕐᖕᒧᑦ ᓴᐳᑎᔭᐅᓂᐊᕐᖕᓂᕅᓂᖓᓄᑦ. 
33ᖃᐅᔨᓚᐅᖅᓯᒪᕕᓯ? ᐃᓅᖃᑎᒌᒡᔪᐊᓂᒃ ᒎᑎᒥᖕᓄᑦ ᓴᐳᑎᔭᐅᔪᓂᒃ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦᑕ ᐱᔪᓐᓇᕐᖕᓂᖓᓂᑦ? 
34ᓇᐅᒃ ᑍᒪ ᕼᐊᒫᑎᒃᑯᑦ ᐋᕐᐹᒃᑯᓪᓗ ᒎᑎᖓᑦ? ᓇᐅᒃᑍᒪ ᓯᑉᕼᐊᕋᕔᒻᑯᑦ, ᕼᐄᓇᒃᑯᑦ, ᐂᐅᐊᒃᑯᓪᓗ ᒎᑎᖏᑦ, ᓴᒥᐊᕆᐊᕐᖕᒥᐅᓪᓗ ᓴᐳᑎᔭᐅᔪᑦ ᖃᐅᔨᓚᐅᖅᐱᓯᐅᒃ? 
35ᖃᖓ ᑖᒃᑯᐊ ᓄᓇᓖᑦ ᒎᑎᒥᖕᓄᑦ ᓴᐳᑎᔭᐅᑎᓪᓗᒋᑦ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦᑕ ᐱᔪᓐᓇᕐᖕᓂᖓᓂᑦ ᖃᐅᔨᓚᐅᖅᓯᒪᕕᓯᐅᒃ? ᑕᒪᒃᑯᐊ ᑍᒤᑉᐸᑕ ᖃᓄᐃᒻᒪᑦ ᔪᕉᓴᓚᒻ ᓴᐳᑎᔭᐅᔪᓐᓇᕋᓱᒋᕕᓯᐅᒃ ᐊᑕᓂᕐᖕᒧᑦ?’”
36ᐃᓄᐃᑦ ᑐᓵᔪᑦ ᓂᓪᓕᖅᑐᖃᓚᐅᓐᖏᓚᑦ, ᐊᖓᔪᖅᑳᖅᔪᐊᑉ ᕼᐃᔨᑬᐊᐅᑉ ᑍᒫᒃ ᐱᖁᓚᐅᕐᖕᒪᒋᑦ ᑭᐅᒪᓇᓱᐊᖅᑐᖃᖁᓇᒍ. 
37ᑕᕝᕙ ᐃᓔᐊᑭᒻ ᕼᐃᓪᑬᐊᐅᑉ ᐃᕐᖕᓂᖓ, ᐊᖓᔪᖅᑳᖅᔪᐊᑉ ᐃᒡᓗᖓᓂ ᑲᒪᔨᒻᒪᕆᐅᔪᖅ, ᓯᑉᓇᓗ ᐊᖓᔪᖅᑳᖅᔪᐊᑉ ᐃᖅᑲᖅᑐᐃᕕᖓᓂ ᑎᑎᕋᖅᑎᒻᒪᕆᐅᔪᖅ ᔪᐊᓗ ᐊᓴᐸᐅᑉ ᐃᕐᖕᓂᖓ ᕼᐃᔨᑬᐊᒧᐊᖅᐳᑦ, ᐊᓐᓄᕌᒥᖕᓂᒃ ᐊᓕᒃᓯᓯᒪᓪᓗᑎᒃ, ᐅᓂᒃᑳᖅᕕᒋᓪᓗᒍᓗ ᕋᑉᓴᑭᐅᑉ ᐅᖃᐅᓯᕆᔭᖏᓐᓂᒃ.
