1“ᑕᕝᕙ ᐅᑎᒧᑦ ᐊᐅᓪᓚᓕᓚᐅᖅᐳᒍᑦ, ᐃᖏᕐᕋᓕᖅᓗᑕᓗ ᐃᓄᖃᖏᑦᑐᒧᑦ ᐃᒪᐅᑉ ᐊᐅᐸᓗᒃᑕᐅᑉ ᓇᓛᓄᑦ, ᑍᒫᒃ ᐊᑕᓂᐅᑉ ᐱᖁᓚᐅᕐᖕᒪᑎᒍᑦ, ᑕᕝᕙᓂᓗ ᓄᓇᖃᓕᓚᐅᖅᐳᒍᑦ ᐊᑯᓂᒐᓚᒃ ᓰᐊᕆᐅᑉ ᖃᖅᑲᖏᓐᓂ.
2ᑕᕝᕙ ᐊᑕᓂᐅᑉ ᐅᖃᐅᑎᓚᐅᖅᐹᖓ 
3ᑕᒫᓂ ᖃᖅᑲᓂ ᓇᔪᖅᑕᑦᑎᓐᓂ ᐊᑯᓂᐅᓂᕗᑦ ᓈᒻᒪᒃᓯᓂᕋᖅᓗᒍ ᓅᒋᐊᖃᓕᕐᖕᓂᑦᑎᓐᓂᒡᓗ ᐅᓐᓄᐊᓪᓗᐊᑉ ᓇᓛᓄᑦ. 
4ᐃᓕᑦᓯᓐᓂᒃ ᐅᖃᐅᑦᔨᖁᓪᓗᖓ ᖃᐅᔨᒪᑦᔪᑎᒃᓴᑦᓯᓐᓂᒃ ᐃᒫᒃ ᐅᖃᐅᑎᓚᐅᖅᐹᖓ: ‘ᓰᐊᕆᐅᑉ ᖃᖅᑲᖏᑎᒍᑦ ᐃᖏᕐᕋᓂᐊᓕᕋᑦᓯ, ᑖᒃᑯᐊ ᑕᒫᓂ ᓄᓇᓖᑦ ᐅᖓᓯᒋᔭᑦᓯᒍᑦ ᐃᓚᒋᒐᓗᐊᖅᐸᓯ, ᐄᓴᐅᑉ ᑭᖑᕚᕆᖕᒪᒋᑦ. ᐃᓕᑦᓯᓐᓂᒡᓕ ᓯᕘᕋᓂᐊᖅᐳᑦ, 
5ᑖᒃᑯᐊ ᐅᓇᑕᕋᓱᐊᖅᑕᒃᓴᕆᓐᖏᓚᓯ, ᑖᒃᑯᐊ ᓄᓇᖓᓐᓂᒃ ᒥᑭᔪᒥᒡᓘᓐᓃᑦ ᐃᑎᒐᒃᑎᑐᑦ ᐊᖏᑎᒋᔪᒥᒡᓘᓐᓃᑦ ᑐᓂᓯᕕᒋᓂᐊᖏᓐᓇᑦᓯ. ᑕᒪᓐᓇ ᓄᓇᒋᔭᖓᑦ ᓰᐊᕆ; ᐄᓴᐅᑉ ᑭᖑᕚᖏᓐᓄᑦ ᓄᓇᒋᔭᐅᖁᓪᓗᒍ ᑐᓂᓯᒪᒐᒃᑯ. 
6ᓂᕿᒃᓴᓂᒡᓕ ᑖᒃᑯᓇᓐᖓᑦ ᓂᐅᕕᕈᓐᓇᕋᓗᐊᖅᐳᓯ ᑮᓇᐅᔭᓄᑦ, ᓂᕿᒃᓴᖃᖁᓪᓗᓯ; ᐃᒥᕐᖕᒥᒃᑕᐅᖅ ᓂᐅᕕᕈᓐᓇᕆᕗᓯ ᐃᒥᕈᓐᓇᖁᓪᓗᓯ.’ 
7ᐊᑕᓂᐅᑉ ᒎᑎᑦᓯ ᓮᒻᒪᖅᑎᓯᒪᖕᒪᓯ ᐱᓇᓱᐊᖅᓯᒪᔭᑦᓯᒍᑦ ᑕᒤᑎᒍᑦ. ᑖᑦᓱᒪᓗ ᑲᒪᒋᑦᓯᐊᖅᓯᒪᕚᓯ ᑕᒪᐅᓇ ᓄᓇᒃᑯᑦ ᐃᓄᖃᖏᑦᑐᒃᑯᑦ ᐃᖏᕐᕋᑎᓪᓗᓯ, ᑖᑦᓱᒪᓗ ᐃᓚᒋᓚᐅᖅᐹᓯ ᑖᒃᑯᓇᓂ ᐊᕐᕌᒍᓂ 40-ᓂ, ᓱᓇᓕᒫᑦᓯᐊᓂᒡᓗ ᑭᓐᖒᒪᒋᔭᑦᓯᓐᓂᒃ ᑐᓂᓯᕕᒋᓯᒪᓪᓗᓯ.
8ᑍᒤᒻᒪᑦ ᑕᕝᕙ ᑲᔪᓯᓕᓚᐅᖅᐳᒍᑦ, ᐃᓚᒋᔭᕗᑦ ᕿᒪᒃᓗᒋᑦ ᐄᓴᐅᑉ ᑭᖑᕚᖏᑦ ᓰᐊᕆᒦᑦᑐᑦ, ᐃᖏᕐᕋᓪᓗᑕ ᐊᕋᐸᐅᑉ ᐊᖅᑯᑎᖏᑦ ᕿᒪᒡᓗᒋᑦ ᐃᓚᑎᒥᑦ ᐃᔨᐅᓂ-ᒋᐱᕆᒥᓪᓗ. ᓴᖑᓚᐅᖅᐳᒍᑦ ᑐᕌᓕᖅᓗᑕ ᓄᓇᒧᑦ ᒧᐊᐱᐅᑉ ᐱᕈᖅᑐᖃᖏᑦᑐᖓᓄᑦ. 
9ᐊᑕᓂᐅᑉ ᐅᖃᐅᑎᓚᐅᖅᐹᖓ, ‘ᐃᓄᐃᑦ ᒧᐊᐱᒥᐅᑦ ᐸᒡᕕᓴᕐᖕᓂᐊᕐᖕᓇᒋᑦ, ᓘᑎᐅᑉ ᑭᖑᕚᕆᖕᒪᒋᑦ, ᐅᓇᑕᕋᓱᐊᕐᖕᓂᐊᕐᖕᓇᒋᓪᓗ. ᓄᓇᒥᒃ ᐋᕆᒥᒃ ᐃᒡᓗᒐᓴᒡᑖᖅᑎᓯᒪᒐᒃᑭᑦ, ᑖᒃᑯᐊᓕ ᓄᓇᖓᓐᓂᒃ ᒥᑭᔪᒥᒡᓘᓐᓃᑦ ᑐᓂᓯᕕᒋᓂᐊᓐᖏᓚᑦᓯ.’”
10(ᓴᓐᖏᔪᖅᔪᐊᕌᓗᐃᑦ ᐃᒥᒻᒥᒃ ᑍᔭᐅᔪᑦ ᐃᓄᒃᐹᓘᓪᓗᑎᒡᓗ ᐅᓄᖅᑐᐊᓘᑦᓱᑎᒃ ᑕᕝᕙᓂ ᓄᓇᒥ ᐊᕐᒥ ᓄᓇᖃᖅᐸᓚᐅᖅᐳᑦ. ᐊᓇᑭᒥᓂᒃ ᐃᓅᖃᑎᒌᓂᒃ ᑍᔭᐅᔪᑎᑐᑦ ᐊᖏᔫᑕᐅᑎᒋᓚᐅᖅᐳᑦ, ᑖᒃᑯᑎᑐᓇᖅ ᐊᓇᑭᒥᐅᑎᑐᑦ ᐊᖏᔫᑎᐊᓗᒃᑎᑐᑦ. 
11ᐊᓇᑭᒥᐅᑎᑐᑦ ᐊᑎᖃᖅᑎᑕᐅᕙᓚᐅᕆᕗᑦ ᕆᐰᒻᓂᒃ; ᒧᐊᐱᒥᐅᓂᓪᓕ ᐊᑎᖃᖅᑎᑕᐅᓚᐅᖅᐳᑦ ᐃᒥᒻᒥᓂᒃ. 
12ᐃᓄᐃᑦᑕᐅᖅ ᕼᐅᕅᑎᒥᐅᑦ ᓄᓇᖃᖅᐸᓚᐅᕆᕗᑦ ᓰᐊᕆᒥ, ᐄᓴᐅᓪᓕ ᑭᖑᕚᖏᑕ ᑖᒃᑯᐊ ᓄᓇᒥᑦ ᑕᕝᕙᓐᖓᑦ ᐊᓂᑎᓚᐅᖅᐰᑦ, ᐃᓅᖃᑎᒌᖕᓂᖏᓪᓗ ᓄᖑᑎᓪᓗᒋᑦ, ᐃᒻᒥᖕᓂᒃ ᑕᕝᕙᓂ ᓄᓇᑖᖔᖅᓗᑎᒃ, ᓲᖅᓗᑦᑕᐅᖅ ᐄᓴᕅᓕᒥᐅᑦ ᒪᑐᒪ ᑭᖑᕐᖓᒍᑦ ᐊᑭᕋᖅᑐᖅᑎᒥᖕᓂᒃ ᐊᐅᓪᓚᖅᑎᑦᓯᔪᒫᕐᖕᒪᑕ ᑕᒫᓐᖓᑦ ᓄᓇᒥᑦ ᐊᑕᓂᐅᑉ ᑐᓂᓯᒪᔭᖓᓂᑦ ᑖᒃᑯᓄᖓ.)
13“ᑭᖑᓂᖓᒍᑦ ᐃᑳᖅᓯᓕᓚᐅᕆᕗᒍᑦ ᑰᖕᒥᒃ ᔨᕆᑦᒥᒃ ᐊᑎᓕᖕᒥᒃ ᐊᑕᓂᐅᑉ ᑍᒫᒃ ᐱᖁᔨᓂᖓ ᒪᓕᒡᓗᒍ. 
14ᑕᒪᐅᓇ ᑰᒃᑯᑦ ᔨᕆᑦᑯᑦ ᐃᑳᓚᐅᖅᐳᒍᑦ ᓄᓇᒥᑦ ᑲᑎᓯ-ᐸᕐᓂᐊᒥᑦ ᐊᐅᓪᓚᖅᓯᒪᓂᑦᑕ ᐊᕐᕌᒍᖏᑕ 38-ᒋᓕᖅᑕᖓᓂ. ᐊᖑᑎᓕᒫᑦ ᐅᓇᑕᖅᑐᒃᓴᐅᔪᑦ ᑍᑦᓱᒪᓂᐅᑎᓪᓗᒍ ᑐᖁᖓᔪᐃᓐᓇᐅᓕᖅᑎᓪᓗᒋᑦ, ᐊᑕᓂᖅ ᑍᒤᓐᓂᐊᕐᖕᓂᕅᓪᓗᓂ ᐅᖃᓚᐅᕐᖕᒪᑦ. 
15ᐊᑕᓂᐅᑉ ᓵᓐᖎᓐᓇᓚᐅᖅᐰᑦ ᓄᖑᓚᐅᖅᑳᕋᓂᒋᑦ.
16ᑐᖁᔪᐃᓐᓇᐅᓯᒪᓕᕐᖕᒪᑕᓕ, 
17ᐊᑕᓂᐅᑉ ᐅᖃᐅᑎᕚᑎᒍᑦ, 
18‘ᐅᓪᓗᒥᓕ ᒧᐊᐱᒥᐅᑦ ᓄᓇᖓᒍᑦ ᐃᖏᕐᕋᓂᐊᖅᐳᓯ ᓄᓇ ᐋᕆ ᐊᖅᑯᑎᒋᓗᒍ. 
19ᑕᕝᕙ ᐊᒧᓁᑎᒃᑯᑦ ᓄᓇᖓᓐᓄᑦ ᖃᓂᑦᑑᓕᕐᖕᓂᐊᖅᐳᓯ, ᓘᑎᐅᑉ ᑭᖑᕚᖏᓐᓄᑦ. ᑖᒃᑯᐊ ᐸᒡᕕᓴᕐᖕᓂᐊᕐᖕᓇᓯᒋᒃ ᐅᓇᑕᕋᓱᐊᕐᖕᓂᐊᕐᖕᓇᒋᓪᓗ, ᑖᒃᑯᐊ ᓄᓇᖓᑕ ᐃᓚᖓᓐᓂᒃ ᒥᑭᔪᒥᒡᓘᓐᓃᑦ ᑐᓂᓯᓂᐊᖏᓐᓇᒪ ᐃᓕᑦᓯᓐᓄᑦ; ᓄᓇ ᑖᒃᑯᓄᖓ ᑐᓂᔭᕇᖅᓯᒪᒐᒃᑯ.’”
20(ᑕᒪᓐᓇ ᓄᓇᒋᔭᐅᔪᖅ ᐊᑎᖃᖅᑎᑕᐅᓲᖑᒋᕗᖅ ᕆᐰᒥᐅᑦ ᓄᓇᖓᓐᓂᒃ, ᐃᓄᐃᑦ ᑕᒫᓂ ᓄᓇᖃᓚᐅᖅᓯᒪᔪᑦ ᐊᑎᖃᐅᑎᒋᔭᐅᓪᓗᑎᒃ; ᐊᒧᓁᑎᒥᐅᓂᓪᓕ ᐊᑎᖃᖅᑎᑕᐅᓚᐅᖅᐳᑦ ᔨᒻᔪᒥᒻᓂᒃ. 
21ᑖᒃᑯᐊᓗ ᐊᔪᖏᑦᑐᐊᓘᓚᐅᖅᐳᑦ ᐅᓄᖅᓗᑎᒡᓗ ᐊᖏᔫᑎᐊᓘᓚᐅᖅᐳᑦ ᐊᓇᑭᒥᐅᑎᑐᑦ. ᐊᑕᓂᐅᓪᓕ ᓄᖑᑕᐅᑎᓚᐅᖅᐰᑦ, ᑍᒤᒻᒪᑦ ᐊᒧᓁᑎᒥᐅᓂᑦ ᓄᓇᑖᕆᔭᐅᓚᐅᖅᐳᖅ ᓄᓇᖓᑦ ᑕᕝᕙᓂᓗ ᓄᓇᖃᓕᖅᓗᑎᒃ. 
22ᐊᒻᒪ ᐊᑕᓂᖅ ᑍᒫᑦᓮᓐᓇᖅ ᐱᓇᓱᐊᓚᐅᕆᕗᖅ ᓰᐊᕆᒥᐅᓄ, ᐄᓴᐅᑉ ᑭᖑᕚᖏᓐᓄᑦ, ᕼᐅᕅᑎᒥᐅᑦ ᓄᖑᑕᐅᑎᓚᐅᖅᐰᑦ, ᐃᑐᒤᑎᒥᐅᑦ ᑕᕝᕙᓂ ᓄᓇᑖᖔᕈᓐᓇᖁᓪᓗᒋᑦ, ᒫᓐᓇ ᓱᓕ ᑕᕝᕙᓂ ᓄᓇᖃᖅᐳᑦ. 
23ᐃᒪᖅᔪᐊᓪᓕ ᒥᑎᑎᕆᓂᐊᑉ ᐋᐅᐃᒥᐅᑦ ᓯᓈᓃᑦᑐᑦ ᓄᓇᓖᑦ ᓄᓇᑖᕆᔭᐅᓯᒪᕗᑦ ᕿᑭᖅᑕᒥᐅᑕᕐᖕᓂᑦ ᑲᑉᕼᐊᑐᐊᕆᒥᐅᓂᑦ, ᑕᒫᓂ ᓄᓇᓕᑐᖃᐅᓚᐅᖅᑐᑦ ᓄᖑᑕᐅᓚᐅᖅᐳᑦ, ᓄᓇᓕᒫᖓᓗ ᓄᓇᑖᕆᔭᐅᓪᓗᓂ ᑕᒪᑐᒪ ᓄᓇᐅᑉ ᓯᕿᓂᖓᓃᑦᑐᑦ ᒑᔭᒥᐅᑦ ᐊᒡᓛᑦ ᑎᑭᓪᓗᒋᑦ.)
24“ᓄᓇᓖᓪᓕ ᒧᐊᐱᒥᐅᑦ ᖄᖏᕋᑦᑎᒋᒃ, ᐊᑕᓂᐅᑉ ᐅᖃᐅᑎᕚᑎᒍᑦ, ‘ᒫᓐᓇ ᐋᕐᓄᓂᐅᑉ ᑰᖓ ᐃᑳᓕᖅᓯᐅᒃ. ᐊᒧᕅᑎᒃᑯᑦ ᐊᖓᔪᖅᑳᖅᔪᐊᖓᑦ ᓮᕼᐆᓂ ᕼᐃᓴᐸᓂᒥ ᓄᓇᓕᒃ ᐃᓕᑦᓯᓐᓄᑦ ᑐᓂᕙᕋ, ᓄᓇᖓᓗ ᐱᖃᓯᐅᑎᓪᓗᒍ. ᐅᓇᑕᕆᐊᓕᖅᓯᐅᒃ, ᓄᓇᖓᓗ ᓄᓇᑖᕆᓗᒍ. 
25ᐅᓪᓗᒥᒥᑦ ᐱᒋᐊᖅᓗᒍ ᓇᓂᑐᐃᓐᓇᒥᐅᓄᑦ ᐃᓄᖕᓄᑦ ᓯᕘᕋᒋᔭᐅᓕᖅᑎᓐᓂᐊᖅᐸᑦᓯ. ᐃᓕᑦᓯᓐᓂᒃ ᑍᓯᔪᖃᑐᐊᖅᐸᑦ ᑍᒃᑯᐊᓕᒫᖅ ᓴᔪᓕᖃᑦᑕᕐᖕᓂᐊᖅᐳᑦ ᑲᑉᐱᐊᓱᒧᑦ.’”
26“ᑕᕝᕙ ᑎᓕᓯᓕᖅᐳᖓ ᓄᓇᒥᑦ ᐃᓄᖃᖏᑦᑐᒥᑦ ᑭᑎᒫᑎᒥᑦ ᐱᔪᓂᒃ ᐊᖓᔪᖅᑳᖅᔪᐊᕐᖕᒧᑦ ᓮᕼᐆᓂᒧᑦ ᕼᐃᓴᐸᓂᒥ ᓄᓇᖃᖅᑐᒧᑦ ᐅᓇᑕᖏᑦᔪᑎᒃᓴᒥᒃ ᐅᖃᐅᓯᖃᖅᑐᓂᒃ ᐃᒤᓕᔪᓂᒃ: 
27‘ᓄᓇᑦᓯᒍᑦ ᐊᖅᑯᓵᑐᐃᓐᓇᕈᓐᓇᖅᑎᓚᐅᖅᑎᒍᑦ, ᐊᖅᑯᑎᒃᑰᑐᐃᓐᓇᖅᓗᑕ ᐃᖏᕐᕋᓂᐊᖅᐳᒍᑦ, ᐊᖅᑯᑎᐅᑉ ᓯᓚᑖᓄᑦ ᓴᖑᓂᐊᓐᖏᓚᒍᑦ ᓴᐅᒥᒧᑦ ᑕᓕᖅᐱᒧᓪᓘᓐᓃᑦ. 
28ᓂᕿᒃᓴᑦᑎᓐᓂᒃ ᑮᓇᐅᔭᓄᑦ ᓂᐅᕕᕐᖕᓂᐊᖅᐳᒍᑦ ᓂᕆᔪᓐᓇᖁᓪᓗᑕ ᐃᒥᒃᓴᑦᑎᓐᓂᒡᓗ ᐃᒥᕈᓐᓇᖁᓪᓗᑕ, ᓄᓇᑦᓯᒍᑦ ᐊᖅᑯᓵᕈᓐᓇᖅᑎᑕᐅᔪᒪᑐᐃᓐᓇᖅᐳᒍᑦ. 
29ᑰᒃ ᔪᐊᕐᑕᓂᐅᑉ ᑰᖓ ᐃᑳᖅᓗᒍ ᓄᓇᒧᑦ ᐊᑕᓂᐅᑉ ᒎᑎᑦᑕ ᑐᓂᓯᒪᔭᖓᓄᑦ ᑎᑭᓚᐅᖏᓐᓂᑦᑎᓐᓂ. ᐄᓴᐅᑉ ᑭᖑᕚᖏᑦ, ᓰᐊᕆᒥ ᓄᓇᓖᑦ, ᒧᐊᐱᒥᐅᓪᓗ, ᐋᕆᒥ ᓄᓇᓖᑦ, ᐅᕙᑦᑎᓐᓂᒃ ᓄᓇᒥᒃᑎᒍᑦ ᐊᖅᑯᓵᕈᓐᓇᖅᑎᑦᓯᖃᑦᑕᓚᐅᕐᖕᓂᖏᑎᑐᑦ ᐱᔪᓐᓇᖅᑎᑕᐅᔪᒪᕗᒍᑦ.’
30ᕼᐃᓴᐸᓂᒥᓕ ᐊᖓᔪᖅᑳᖅᔪᐊᖅ ᓮᕼᐆᓂ ᓄᓇᒥᒍᑦ ᐊᖅᑯᓵᖁᔨᓚᐅᓐᖏᓚᖅ ᐅᕙᑦᑎᓐᓂᒃ. ᐊᑕᓂᐅᑉ ᒎᑎᑦᓯ ᐊᖓᔪᖅᑳᖅᔪᐊᑉ ᐆᒻᒪᑎᖓ ᓯᑎᔫᑎᓚᐅᕐᖕᒪᒍ ᓈᒻᒪᒃᓴᖏᑦᑑᑎᑦᓱᓂᐅᒡᓗ, ᓵᓚᖃᕈᓐᓇᖁᓪᓗᑕ ᓄᓇᖁᑎᖓᓗ ᓄᓇᖁᑎᑖᕆᓗᒍ, ᒫᓐᓇ ᓱᓕ ᑖᓐᓇ ᓇᔪᖅᐸᕗᑦ.
31ᑕᕝᕙ ᐊᑕᓂᐅᑉ ᐅᖃᐅᑎᕚᖓ, ‘ᑕᑯᒋᑦ, ᐊᖓᔪᖅᑳᖅᔪᐊᖅ ᓮᕼᐆᓂ ᓄᓇᖁᑎᖓᓗ ᐃᓕᖕᓄᑦ ᑐᓂᕙᒃᑲ; ᓄᓇᖁᑎᖓᓂᒃ ᐊᖅᓵᖅᓗᒍ ᓄᓇᖁᑎᖓ ᓄᓇᑖᕆᓕᖅᓯᐅᒃ.’ 
32ᓮᕼᐆᓂ ᑕᕝᕙ ᐊᖑᑎᖁᑎᓕᒫᒥᓂᒃ ᐃᓚᖃᖅᓗᓂ ᐅᕙᑦᑎᓐᓂᒃ ᐅᓇᑕᕋᓱᐊᓕᓚᐅᖅᐳᖅ ᓄᓇᐅᑉ ᔧᕼᐋᓯᐅᑉ ᖃᓂᒋᔮᓂ, 
33ᐊᑕᓂᐅᓪᓕ ᒎᑎᑦᑕ ᐅᕙᑦᑎᓐᓄᑦ ᑐᓂᓚᐅᖅᐹ; ᑕᕝᕙ ᑐᖁᓚᐅᖅᐸᕗᑦ, ᐃᕐᖕᓂᖏᓪᓗ, ᐃᓄᓕᒫᖏᓪᓗ. 
34ᑍᑦᓱᒪᓂᑦᓮᓐᓇᖅᑕᐅᖅ ᓄᓇᓖᑦ ᖃᓂᒋᔮᓃᑦᑐᓕᒫᑦ ᓵᓚᒋᓚᐅᖅᐸᕗᑦ ᓄᖑᑦᓯᐊᖅᓗᒋᓪᓗ, ᐃᓄᓕᒫᖏᓪᓗ ᑐᖁᓪᓗᒋᑦ, ᐊᖑᑎᑦ, ᐊᕐᖕᓁᑦ, ᓄᑕᖅᑲᓪᓗ. ᐊᒥᐊᒃᑯᖃᖅᑎᑦᓯᓚᐅᓐᖏᓚᒍᓪᓘᓐᓃᑦ. 
35ᐃᓅᑦᔪᑎᒃᓴᐅᔪᓐᓇᖅᑐᓪᓕ ᐱᓚᐅᖅᐸᕗᑦ ᓄᓇᓖᓪᓗ ᓱᓇᑐᐃᓐᓇᓕᒫᖏᑦ ᐱᑖᕆᓪᓗᒋᑦ. 
36ᐊᑕᓂᐅᑉ ᒎᑎᑦᑕ ᓵᓚᖃᖅᑎᓚᐅᕐᖕᒪᑎᒍᑦ ᐊᕈᐃᕆᒥᑦ ᐋᕐᓄᓂᐅᑉ ᓇᖅᓴᖓᓂᑦ ᐱᒋᐊᖅᓗᒍ, ᑕᕝᕙᓂᓗ ᓇᖅᓴᒥ ᐃᒡᓗᒐᓮᑦ ᐊᑯᓐᓂᖓᓃᑦᑐᑦ, ᓄᓇᒧᑦ ᒋᓕᐊᑎᒧᑦ ᑎᑭᓪᓗᒋᑦ. ᐃᒡᓗᒐᓮᓪᓕ ᐊᕙᓗᖅᔪᐊᖏᑦ ᐊᔪᕐᖕᓇᓗᐊᖅᑐᖃᓚᐅᓐᖏᓚᑦ ᐅᕙᑦᑎᓐᓄᑦ. 
37ᑭᓯᐊᓂᓕ ᓄᓇᓖᑦ ᐊᒧᓁᑎᒥᐅᑦ ᖃᓂᒋᔮᓄᐊᓚᐅᓐᖏᓚᒍᑦ ᑰᓪᓗ ᐊᑎᓕᐅᑉ ᔭᐴᒃᒥᒃ ᐅᕝᕙᓗ ᖃᖅᑲᓃᑦᑐᓄᑦ ᐃᒡᓗᒐᓴᖕᓄᑦ ᐅᕝᕙᓗ ᐊᓯᖏᓐᓄᓪᓘᓐᓃᑦ ᓄᓇᓕᖕᓄᑦ ᐊᑕᓂᐅᑉ ᒎᑎᑦᑕ ᐅᐸᒃᑕᐅᖁᓚᐅᓐᖏᑕᖏᓐᓄ ᐅᐸᒍᑎᓚᐅᓐᖏᓚᒍᑦ.”
