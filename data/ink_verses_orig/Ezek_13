1ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ, ᐄᓴᕅᓕᒥᐅᑦ ᐱᔪᒫᖅᑐᒃᓴᓂᒃ ᐅᖃᖅᑎᖏᑦ ᐊᑭᕋᖅᑐᖅᓗᒋᑦ ᐅᖃᐅᑎᔭᖅᑐᒃᑭᑦ, ᓇᖕᒥᓂᖅ ᐃᓱᒪᒥᒍᑦ ᐋᖅᑭᒃᑕᒥᖕᓂᒃ ᐅᖃᓪᓚᖃᑦᑕᖅᑐᑦ: ‘ᑐᓴᕆᑦᓯ ᐊᑕᓂᐅᑉ ᐅᖃᐅᓯᖏᓐᓂᒃ!’
3ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ, ᑲᑉᐱᐊᓐᓇᒦᒃ ᓯᓔᑦᑐᑦ ᐱᔪᒫᖅᑐᒃᓴᓂᒃ ᐅᖃᓪᓚᒐᓱᖃᑦᑕᖅᑐᑦ ᐃᓱᒪᑐᐃᓐᓇᕐᖕᒥᖕᓂᑦ ᐱᔪᓂᒃ, ᑕᑯᑎᑕᐅᓚᐅᕋᑎᒃ! 
4ᐄᓴᕅᓕᒥᐅᖑᔪᓯ ᐱᔪᒫᖅᑐᒃᓴᓂᒃ ᐅᖃᖅᑎᖃᖅᐳᓯ ᑎᕆᒐᓂᐊᑎᑐᑦ ᐃᒡᓗᕕᓂᕐᖕᓃᑦᑐᑎᑐᑦ ᑍᒤᑦᑐᓂᒃ. 
5ᐅᐸᒍᑎᔪᓐᓇᖏᓐᓇᑦᓯᓘᓐᓃᑦ ᓯᖁᑦᑎᖅᓯᒪᓂᖏᓐᓄᑦ, ᐊᕙᓗᖅᔪᐊᒥᒡᓘᓐᓃᑦ ᓴᓇᔪᓐᓇᖏᓐᓇᑦᓯ ᐄᓴᕅᓕᐅᑉ ᑭᖑᕚᖏᓐᓄᑦ, ᓇᐸᔪᓐᓇᖁᓪᓗᒍ ᐅᓇᑕᓕᖅᐸᑕ ᐊᑕᓂᐅᑉ ᐅᓪᓗᖓᓂ. 
6ᓱᓕᖏᑦᑐᒥᒃ ᐅᖃᖃᑦᑕᕐᖕᒪᑕ ᓴᒡᓗᓪᓚᕆᒃᓗᑎᒃ; ᐅᖃᖃᑦᑕᖅᐳᑦ, ‘ᐊᑕᓂᖅ ᐅᖃᖅᐳᖅ,’ ᐊᑕᓂᕐᖕᒧᑦ ᑎᓕᔭᐅᓯᒪᓇᑎᒃ, ᐅᖃᐅᓯᕆᔭᒥᖕᓂᒃ ᓂᕆᐅᒋᔭᖃᕋᓱᖃᑦᑕᖅᐳᑦ ᓇᓚᐅᑦᓯᑎᑕᐅᓂᐊᕋᓱᒋᓪᓗᒋᑦ. 
7ᑕᑯᑎᑕᐅᓂᕋᕐᖕᓂᑦᓯ ᓱᓕᖏᓐᓂᖏᑦ ᑕᑯᓯᒪᓐᖏᓚᓯᐅᒃ, ᓇᓚᐅᑦᑍᓂᕋᖃᑦᑕᖅᓗᓯᓗ ᓴᒡᓗᓪᓗᓯ, ᐅᖃᖃᑦᑕᖅᐳᓯ ‘ᐊᑕᓂᖅ ᐅᖃᖅᐳᖅ,’ ᐅᖃᓚᐅᖅᑎᓐᓇᖓᓘᓐᓃᑦ!”
8ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: “ᓱᓕᖏᑦᑐᓂᒃ ᐅᖃᓪᓚᖃᑦᑕᕋᑦᓯ ᑕᑯᑎᑕᐅᓂᕋᕐᖕᓂᓯᓗ ᓴᒡᓗᕿᑦᓯᓂᐅᓪᓗᑎᒃ, ᑍᒤᒻᒪᑦ ᑕᑯᒋᑦ, ᐃᓕᑦᓯᓐᓂᒃ ᓵᓐᖓᓯᓂᐊᓕᖅᐳᖓ, ᐊᑕᓂᖅ ᒎᑎ ᐅᖃᖅᐳᖅ. 
9ᓱᒋᐊᖅᓯᓂᐊᖅᐳᖓ ᐱᔪᒫᖅᑐᓂᒃ ᓱᓕᖏᑦᑐᓂᒃ ᑕᑯᑎᑕᐅᓯᒪᓂᕋᖅᑐᓂᒃ ᓱᓕᖏᑦᑐᓂᒡᓗ ᓇᓚᐅᑦᑍᓂᕋᖃᑦᑕᖅᑐᓂᒃ; ᐃᓚᒋᔭᐅᑎᓐᓂᐊᕈᓐᓃᖅᐸᒃᑲ ᐃᓄᖁᑎᒪ ᑲᑎᒪᖃᑦᑕᕐᖕᓂᖏᓐᓄᑦ, ᐄᓴᕅᓕᐅᑉ ᑭᖑᕚᖏᑕ ᐊᑎᖃᖅᕕᖏᓐᓄᑦ ᐃᓚᒋᔭᐅᑎᓐᓂᐊᕈᓐᓃᖅᐸᒃᑲ, ᐄᓴᕅᓕᐅᓪᓗ ᓄᓇᖓᓄᑦ ᐃᑎᕐᖕᓂᐊᕈᓐᓃᖅᐳᑦ; ᑕᕝᕙ ᖃᐅᔨᓕᕈᒫᖅᐳᓯ ᐅᕙᖓᐅᒐᒪ ᐊᑕᓂᖅ ᒎᑎ.
10ᐃᓛᒃ ᑖᒃᑯᐊ, ᐃᓄᖁᑎᓐᓂᒃ ᑕᒻᒪᖅᑎᑦᓯᓚᐅᖅᐳᑦ, ᐅᖃᖅᓗᑎᒃ, ‘ᖃᓄᐃᓐᓇᖅᑐᖃᓐᖏᓚᖅ,’ ᐅᕝᕙ ᖃᓄᐃᓐᓇᖅᑐᑦ ᐊᑐᓕᖅᑎᓪᓗᒋᑦ; ᐃᓄᖁᑎᒃᑲ ᐊᕙᓗᖅᔪᐊᓕᐅᖅᑎᓪᓗᒋᑦ, ᑖᒃᑯᐊ ᓇᓚᐅᑦᑍᔨᐅᓂᕋᖅᑐᑦ ᖄᖓᒍᑦ ᖃᑯᖅᑕᒥᒃ ᒥᖑᐊᕆᔨᑐᐃᓐᓇᐅᕗᑦ; 
11ᑖᒃᑯᐊ ᐅᖃᐅᑎᒃᑭᑦ ᖃᑯᖅᑕᓂᒃ ᒥᖑᐊᕆᕙᒃᑐᑦ ᐊᕙᓗᖅᔪᐊᓕᐊᖓᑦ ᓯᖁᑦᑎᕈᒫᖅᐳᖅ! ᓯᓚᓗᒡᔪᐊᖃᕈᒫᕐᖕᒪᑦ, ᓇᑕᖅᑯᕐᖕᓇᖅᔪᐊᖅᓗᓂᓗ, ᐊᓄᕆᖅᔪᐊᕈᒫᕐᖕᒪᑦ; 
12ᐊᕙᓗᖅᔪᐊᖅ ᐅᕐᕉᕋᑐᐃᓐᓇᓕᖅᐸᑦ, ᐅᖃᐅᑦᔭᐅᔪᒫᓐᖏᓚᓰ, ‘ᖃᓄᖅ ᒪᓐᓇ ᒪᕐᕋᕐᖕᒧᑦ ᓂᐱᐅᓯᖅᑐᖅᑕᕕᓂᖅᓯ?’
13ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᓂᓐᖓᐅᒪᓂᓐᓄᑦ ᐊᓄᕆᖅᔪᐊᖃᖅᑎᑦᓯᔪᒫᕋᒪ; ᓯᓚᓗᒡᔪᐊᖅᓗᓂᓗ ᓇᑕᖅᑯᕐᖕᓇᖅᓗᓂᓗ ᓂᓐᖓᐅᒪᓂᓐᓄᑦ ᓯᖁᑦᑎᕈᒫᖅᐳᖅ. 
14ᐊᕙᓗᖅᔪᐊᖅᓗ ᓯᖁᑦᑎᕈᒫᖅᐸᕋ ᖃᑯᖅᑕᒧᑦ ᒥᖑᐊᓚᐅᖅᑕᓯ, ᐅᕐᕉᕋᖅᑎᑦᓱᒫᖅᐸᕋ ᒪᓂᖅᑲᒧᑦ, ᑐᓐᖓᕕᕕᓂᑐᐃᓐᓇᐅᓕᖅᓗᓂ; ᐅᕐᕉᒃᐸᑦ ᐃᓕᑦᓯᑦᑕᐅᖅ ᑐᖁᔪᒫᖅᐳᓯ ᐊᑯᕐᖓᓐᓂ; ᑕᕝᕙ ᖃᐅᔨᓕᕈᒫᖅᐳᓯ ᐅᕙᖓᐅᒐᒪ ᐊᑕᓂᖅ.
15ᑍᒫᒃ ᑕᕝᕙ ᐊᕙᓗᖅᔪᐊᖅ ᓂᓐᖓᐅᓯᓐᓄᑦ ᐱᓇᓱᐊᖅᕕᒋᔪᒫᖅᐸᕋ, ᑖᒃᑯᐊᓗ ᖃᑯᖅᑕᒥᒃ ᒥᖑᐊᖅᓯᓚᐅᖅᑐᑦ; ᑕᕝᕙ ᐅᖃᐅᑎᔪᒫᖅᐸᑦᓯ, ᐊᕙᓗᖅᔪᐊᖃᕈᓐᓃᖅᐳᖅ, ᒥᖑᐊᖅᓯᓚᐅᖅᑐᓪᓗ ᖃᑯᖅᑕᒥᒃ ᓄᖑᑉᐳᑦ, 
16ᑍᒃᑯᐊᓗ ᐱᔪᒫᖅᑐᓂᒃ ᐅᖃᖅᑎᐅᓂᕋᖅᓗᑎᒃ ᐄᓴᕅᓕᒥ ᐅᖃᖅᐸᓚᐅᖅᑐᑦ ᔪᕉᓴᓚᒥᐅᓂᒃ ᖃᓄᐃᓛᖏᓐᓂᕅᓪᓗᑎᒃ, ᖃᓄᐃᓐᓇᖅᑐᑦ ᐊᑐᓕᕋᓗᐊᖅᑎᓪᓗᒋᑦ, ᐊᑕᓂᖅ ᒎᑎ ᐅᖃᖅᐳᖅ.”
17“ᐃᕝᕕᓪᓗ, ᐃᓅᑉ ᐃᕐᖕᓂᖓ, ᐊᕐᖕᓁᑦ ᐱᔪᒫᖅᑐᓂᒃ ᐅᖃᖅᑎᐅᓂᕋᖅᑐᑦ ᐃᓅᖃᑎᕕᑦ ᐸᓂᖏᑦ, ᐃᓱᒪᑐᐃᓐᓇᕐᖕᒥᖕᓂᒃ ᓇᓚᐅᑦᑍᓇᓱᖃᑦᑕᖅᑐᑦ; ᓵᓐᖓᓗᒋᑦ ᐅᖃᐅᑦᔪᓕᒃᑭᑦ 
18ᐅᖃᐅᑎᓗᒋᓪᓗ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ:
19ᓇᕐᕈᓇᖅᑎᑉᐸᑦᓯᓐᖓ ᐃᓄᖁᑎᒪ ᐊᑯᕐᖓᓐᓂ ᓂᐊᖂᔭᒃᓴᓄᑦ ᑎᒍᒥᐊᓪᓗᐊᖅᑕᑦᓯᓐᓄᑦ ᓂᐊᖂᔭᓄᓪᓗ ᐊᒡᒍᕐᖕᓂᑯᓄᑦ, ᑐᖁᒐᔭᖏᑦᑐᓂᒃ ᑐᖁᑎᑦᓯᖃᑦᑕᖅᐳᓯ ᐃᓅᔭᕆᐊᖃᖏᑦᑐᓂᒡᓗ ᐃᓅᑎᑦᓯᕙᒃᓗᓯ, ᓱᓕᖏᑦᑐᓂᒃ ᐃᓄᖁᑎᒃᑲ ᐅᖃᐅᑎᖃᑦᑕᕋᑦᓯᐅᒃ, ᓈᓚᒃᐸᒃᓗᑎᒡᓗ ᓴᒡᓗᓂᑦᓯᓐᓂᒃ.
20ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᓵᓐᖓᓂᐊᓕᖅᐸᒃᑲ ᐊᒡᒐᐅᒻᒥᐅᑕᓕᐊᕆᕙᒃᑕᓯ ᐊᐅᓚᑦᓯᑦᔪᑎᒋᓇᓱᐊᖅᓗᒋᑦ ᐃᓅᓯᕐᖕᒥᒃ ᑐᖁᒥᒡᓗ, ᐊᖅᓵᕈᒫᖅᐸᑦᓯ ᐊᒡᒐᐅᒻᒥᐅᑕᑦᓯᓐᓂᒃ; ᐃᓄᐃᓪᓗ ᑕᒪᒃᑯᓄᖓ ᐊᐅᓚᓐᓇᓱᐊᓚᐅᖅᑕᓯ ᕿᓚᕈᑦᔮᖅᓯᒪᓕᕈᒫᖅᐳᑦ ᑎᖕᒥᐊᑎᑐᑦ. 
21ᑮᓇᑦᓯᓐᓄᑦ ᒪᑐᐊᓯ ᐊᓕᒡᓗᒋᑦ ᐲᔭᕈᒫᖅᐸᒃᑲ, ᐃᓄᖁᑎᒃᑲᓗ ᐱᔪᓐᓇᐅᑎᑦᓯᓐᓂᑦ ᓴᐳᑎᓗᒋᑦ, ᐃᓕᑦᓯᓐᓄᓪᓗ ᓇᕆᐊᕆᔭᐅᔪᑎᑐᑦ ᑍᒤᑦᓱᓐᓁᕈᒫᖅᐳᑦ; ᖃᐅᔨᖁᓪᓗᓯ ᐅᕙᖓᐅᒐᒪ ᐊᑕᓂᖅ.
22ᓴᐱᓕᖅᑎᑦᓯᖃᑦᑕᕋᑦᓯ ᐃᓄᖕᓂᒃ ᐃᓱᐊᖅᑐᓕᔪᓂᒃ ᓱᓕᖏᑦᑐᓄᑦ, ᓴᐱᓕᖅᑎᓯᒪᓐᖏᑕᓐᓂᒃ, ᐱᐅᖏᑦᑐᓕᔪᓪᓗ ᐱᐅᖏᑦᑐᓕᓂᕐᖕᒧᑦ ᑲᔪᖏᖅᓴᖃᑦᑕᕋᑦᓯᒋᒃ, ᕿᒤᖁᔨᖃᑦᑕᖏᓐᓇᑦᓯ ᐱᐅᖏᑦᑐᓕᓂᕐᖕᒥᖕᓂᒃ ᐃᓅᓯᕐᖕᒥᖕᓂᒃ ᐱᐅᓕᓯᖁᓇᒋᑦ; 
23ᑍᒤᒻᒪᑦ ᑕᑯᑎᑕᐅᓐᖑᐊᕐᖕᓂᕆᖃᑦᑕᖅᑕᓯ ᓄᖅᑲᕐᖕᓂᐊᓕᖅᐳᖅ ᐱᔪᒫᖅᑐᒃᓴᓂᒡᓗ ᐅᖃᐅᓯᖃᕋᓱᖃᑦᑕᕐᖕᓂᓯ ᐃᓱᓕᑉᐳᖅ; ᐃᓄᖁᑎᒃᑲ ᓴᐳᑎᓂᐊᓕᖅᐸᒃᑲ ᐱᔪᓐᓇᐅᑎᑦᓯᓐᓂᑦ. ᑕᕝᕙ ᖃᐅᔨᓂᐊᖅᐳᓯ ᐅᕙᖓᐅᒐᒪ ᐊᑕᓂᖅ.”
