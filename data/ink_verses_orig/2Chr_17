1ᔨᕼᐆᓴᐸᑦᓗ ᐋᓴᐅᑉ ᐃᕐᖕᓂᖓ ᐃᓇᖐᓪᓗᓂ ᐊᖓᔪᖅᑳᖅᔪᐊᕈᖅᐳᖅ, ᐃᒻᒥᓂᒡᓗ ᓲᖑᓯᑎᓐᓇᓱᐊᖅᓗᓂ ᐊᑭᕋᖅᑐᖅᓕᖅᐳᖅ ᐄᓴᕅᓕᒥᐅᓂᒃ. 
2ᐅᓇᑕᖅᑐᒃᓴᓂᒃ ᐃᓂᑖᖅᑎᑦᓯᕗᖅ ᔫᑕᐅᑉ ᐃᒡᓗᒐᓴᓕᒫᖏᓐᓂ ᓴᐴᓗᑕᓕᖕᓂ, ᐅᓇᑕᖅᑐᒃᓴᒃᑯᕕᓕᐅᖅᐳᖅᓗ ᔫᑕᐅᑉ ᓄᓇᖓᓂ, ᐃᕗᕅᑎᐅᓪᓗ ᐃᒡᓗᒐᓴᖏᓐᓂ ᐊᑖᑕᖓᑕ ᐂᓴᐅᑉ ᓵᓚᒋᓚᐅᖅᑕᖏᓐᓂ. 
3ᐊᑕᓂᐅᑉ ᔨᕼᐆᓴᐸᑦ ᐃᓚᒋᕚ, ᐊᑖᑕᖓᑕ ᐱᒋᐊᓕᓵᕐᖕᓂᖓᑐᑦ ᐃᓅᓚᐅᕐᖕᒪᑦ, ᐰᓕᓂᒃ ᒎᑎᓐᖑᐊᓂᒃ ᑕᑎᖃᓚᐅᖏᒻᒪᑦ. 
4ᐊᑖᑕᖓᑕᓕ ᒎᑎᖓᓂᒃ ᑕᑎᖃᓚᐅᖅᐳᖅ ᐱᖁᔭᖏᓐᓂᒡᓗ ᒪᓕᒡᓗᓂ, ᐄᓴᕅᓕᒥᐅᑉ ᐱᓂᐊᕐᖕᓂᖏᑦ ᒪᓕᖕᓇᒋᑦ. 
5ᑍᒤᒻᒪᑦ ᐊᑕᓂᐅᑉ ᐊᐅᓚᑦᓯᑦᓯᐊᖅᑎᓚᐅᖅᐹ ᐊᖓᔪᖅᑲᐅᕕᖕᒥᒃ; ᔫᑕᒥᐅᓕᒫᓪᓗ ᑐᓂᓯᖃᑦᑕᓚᐅᖅᐳᑦ ᐂᑦᑑᑎᒋᔭᕆᐊᓕᖕᒥᖕᓂᒃ ᔨᕼᐆᓴᐸᑦᒧᑦ; ᐊᒃᓗᐃᓕᑎᓚᐅᖅᐹᑦ ᐅᐱᓐᓇᖅᓯᑎᓪᓗᒍᓗ. 
6ᓴᐱᖏᑦᓯᐊᓚᐅᖅᐳᖅ ᐱᓂᐊᕐᖕᓂᒥᒍᑦ ᐊᑕᓂᕐᖕᒧᑦ; ᒎᑎᓐᖑᐊᓄᓪᓗ ᑐᒃᓯᐊᖅᕖᑦ ᐱᓪᓚᕆᒋᔭᐅᔪᑦ ᕿᔪᐃᓪᓗ ᐃᓄᓐᖑᐊᑦ ᐊᓯᕋᒥᑦ ᔫᑕᒥᑦ ᐲᔭᖅᐰᑦ.
7ᐊᕐᕌᒍᐃᑦ ᐱᖓᔪᐊᓐᓂ ᐊᖓᔪᖅᑳᖅᔪᐊᖑᓕᖅᓗᓂ ᐊᖓᔪᖅᑳᖁᑎᓂ ᑎᓕᕔᑦ, ᐱᓐ-ᕼᐂᓪ, ᐅᐸᑍᐊ, ᔭᑲᕅᐊ, ᓇᑖᓂᐅᓪ, ᒥᑬᐊᓗ, ᐃᓕᓐᓂᐊᖅᑎᑦᓯᖁᓪᓗᒋᑦ ᔫᑕᐅᑉ ᐃᒡᓗᒐᓴᖏᓐᓂ; 
8ᐃᓚᖃᖅᑎᓪᓗᒋᑦ ᓕᕔᑎᓂᒃ, ᓯᒤᐊ, ᓂᑕᓁᐊ, ᔨᐸᑍᐊ, ᐊᓴᕼᐃᐅᓪ, ᓯᒥᕋᒫᑎ, ᔨᕼᐅᓇᑕᓐ, ᐊᑐᓁᔭ, ᑐᐰᔭ, ᑑᑉᐊᑐᓁᔭ, ᓕᕔᑏᑦ ᐃᓚᖃᖅᑎᓪᓗᒋᑦ ᐅᑯᓂᖓ, ᑐᓂᕐᕈᓯᖅᑎᑦᓯᔩᖕᓂᒃ ᐃᓔᓴᒪᒥᒃ, ᔨᕼᐅᕌᒻᒥᒡᓗ. 
9ᑖᒃᑯᐊ ᐃᓕᓮᕗᑦ ᔫᑕᒥ, ᐊᑕᓂᐅᑉ ᐱᖁᔭᖏᑦ ᑎᑎᕋᖅᓯᒪᔪᑦ ᐱᓯᒪᓪᓗᒋᑦ; ᔫᑕᐅᑉ ᐃᒡᓗᒐᓴᓕᒫᖏᓐᓄᑦ ᐂᓚᐅᖅᐳᑦ ᐃᓕᓮᓪᓗᑎᒃ ᐃᓄᖕᓂᒃ.
10ᐊᑕᓂᐅᓪᓗ ᓯᕘᕋᓇᕐᖕᓂᖓᑕ ᐊᖓᔪᖅᑲᐅᕕᓕᒫᑦ ᓄᓇᓕᖏᓪᓗ ᔫᑕᐅᑉ ᐊᕙᑖᓃᑦᑐᑦ ᑐᕝᕕᒋᓚᐅᖅᐰᑦ, ᐅᓇᑕᕆᐊᒃᓴᖅᓗ ᓯᕘᕋᓕᓚᐅᖅᐳᑦ ᔨᕼᐆᓴᐸᑦᒥᒃ. 
11ᐱᓕᔅᑍᓂᒥᐅᓪᓗ ᐂᑦᑐᐃᔭᖅᑐᖅᐳᑦ ᔨᕼᐆᓴᐸᑦᒧᑦ ᐊᑭᓕᐅᑎᒥᖕᓂᒃ ᓯᐅᓪᕕᕆᓂᒃ, ᐋᕋᑉᒥᐅᓪᓗ ᑐᓂᓯᒋᕗᑦ ᓰᐱᐅᑉ ᐊᖑᓴᓪᓗᖏᓐᓂᒃ 7,700-ᓂᒃ, ᒎᑦᓰᓪᓗ ᐊᖑᓴᓪᓗᖏᓐᓂᒃ 7,700-ᓂᒃ. 
12ᔨᕼᐆᓴᐸᑦᓗ ᐱᔪᓐᓇᖅᓯᕙᓪᓕᐊᓚᐅᖅᐳᖅ ᑲᔪᓯᔪᒥᒃ. ᓴᐴᓗᑕᓕᐅᓚᐅᖅᐳᖅᓗ ᔫᑕᒥ ᐃᒡᓗᒐᓴᖕᓂᒃ ᓱᓇᑐᐃᓐᓇᒃᑯᕕᖕᓂᒡᓗ. 
13ᐱᖁᑎᖃᒻᒪᕆᓚᐅᖅᐳᖅᓗ ᐃᒡᓗᒐᓴᖕᓂ ᔫᑕᒦᑦᑐᓂᒃ. ᐅᓇᑕᖅᑎᖁᑎᖃᖅᓗᓂ, ᐊᔪᖏᑦᑐᖅᔪᐊᓂᒡᓗ ᐅᓇᑕᕆᐊᒃᓴᖅ, ᔪᕉᓴᓚᒦᑦᑐᓂᒃ.
14ᐃᒤᓕᖓᕗᑦ ᓯᕗᓕᖏᑕ ᐃᓚᒌᖕᓂᖏᑦ ᒪᓕᒡᓗᒋᑦ, ᔫᑕᒥ, ᐊᖓᔪᖅᑳᖁᑎᖃᖅᐳᖅ 1,000-ᓄᑦ: ᐊᕕᒃᑐᖅᓯᒪᔪᓄᑦ, ᐋᑦᓇ ᐊᖓᔪᖅᑳᖑᕗᖅ, ᐊᖓᔪᖅᑲᐅᕕᖃᖅᓗᓂ 300,000-ᓂᒃ ᐅᓇᑕᖅᑎᓂᒃ ᐊᔪᖏᑦᑐᖅᔪᐊᓂᒃ. 
15ᑖᑦᓱᒪ ᑐᖓᓕᖓ ᔨᕼᐅᕼᐊᓇᓐ ᐊᖓᔪᖅᑳᖑᕗᖅ, ᐊᖓᔪᖅᑲᐅᕕᖃᖅᓗᓂ 280,000-ᓂᒃ, 
16ᑖᑦᓱᒪ ᑐᖓᓕᒃᑲᓐᓂᖓ, ᐊᒪᓮᐊ ᔨᒃᕆᐅᑉ ᐃᕐᖕᓂᖓ, ᐃᒻᒥᓂᒃ ᑐᓂᓯᒪᓚᐅᖅᑐᖅ ᐊᑕᓂᕐᖕᒧᑦ, ᐊᖓᔪᖅᑲᐅᕕᖃᓚᐅᖅᐳᖅ 200,000-ᓂᒃ ᐅᓇᑕᖅᑎᓂᒃ ᐊᔪᖏᑦᑐᖅᔪᐊᓂᒃ. 
17ᐱᑦᔭᒥᓂᐅᑉ ᑭᖑᕚᖏᓐᓂᑦ; ᐃᓔᐊᑕ ᐅᓇᑕᕐᖕᓂᕐᖕᒧᑦ ᐊᔪᖏᑦᑐᖅᔪᐊᖅ, ᐃᓚᖃᖅᓗᓂ ᐅᓇᑕᖅᑐᒃᓴᓂᒃ 200,000-ᓂᒃ ᐅᓇᑕᐅᑎᖃᖅᑐᓂᒃ ᐱᑎᒃᓯᓂᒃ ᓴᐴᓗᑕᓂᒡᓗ. 
18ᑖᑦᓱᒪ ᑐᖓᓕᖓ ᔨᕼᐅᔭᐸᑦ, ᐃᓚᖃᖅᐳᖅ 180,000-ᓂᒃ ᐅᓇᑕᕐᖕᓂᕐᖕᒧᑦ ᐊᑐᐃᓐᓇᐅᑦᓯᐊᖅᑐᓂᒃ. 
19ᑖᒃᑯᐊ ᐱᔨᑦᓯᓚᐅᖅᐳᑦ ᐊᖓᔪᖅᑳᖅᔪᐊᕐᖕᒥᒃ, ᑖᒃᑯᐊᑦᑕᐅᖅ ᐊᓯᖏᓐᓂᒃ ᐊᖓᔪᖅᑳᖅᔪᐊᖅ ᑎᓕᓯᓚᐅᕆᕗᖅ ᐃᒡᓗᒐᓴᖕᓂ ᓴᐴᓗᑕᓕᖕᓂ ᔫᑕᒦᑦᑐᓕᒫᓂᒃ ᑲᒪᔨᐅᓂᐊᖅᑐᓂ.
