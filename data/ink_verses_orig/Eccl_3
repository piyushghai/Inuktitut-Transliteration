1ᓱᓇᑐᐃᓐᓁᑦ ᐱᕕᒃᓴᖃᖅᐳᑦ, ᕿᓚᐅᑉ ᐊᑖᓃᑦᑐᑦ ᓱᓇᑐᐃᓐᓇᐅᒐᓗᐊᖅᐸᑕ ᓇᓪᓕᐅᓐᓂᖃᖅᐳᑦ.
2ᓇᓪᓕᐅᓐᓂᖃᖅᐳᖅ ᐃᕐᖕᓂᐊᖑᕕᒃᓴᒥᒃ, ᓇᓪᓕᐅᓐᓂᖃᕆᕗᖅ ᑐᖁᕕᒃᓴᒥᒃ;
3ᓇᓪᓕᐅᓐᓂᖃᖅᐳᖅ ᑐᖁᑦᓯᓂᕐᖕᒧᑦ, ᓇᓪᓕᐅᓐᓂᖃᕆᕗᖅ ᐱᔪᓐᓃᖅᑎᑦᓯᓂᕐᖕᒥᒃ;
4ᓇᓪᓕᐅᓐᓂᖃᖅᐳᖅ ᕿᐊᓂᕐᖕᒥᒃ, ᓇᓪᓕᐅᓐᓂᖃᕆᕗᖅ ᐃᒡᓚᕐᖕᓂᕐᖕᒥᒃ;+
5ᓇᓪᓕᐅᓐᓂᖃᖅᐳᖅ ᐅᔭᖅᑲᓂᒃ ᐃᒋᑦᓯᓂᕐᖕᒥᒃ, ᓇᓪᓕᐅᓐᓂᖃᕆᕗᖅ ᐅᔭᖅᑲᓂᒃ ᑲᑎᖅᓱᐃᓂᕐᖕᒥᒃ;
6ᓇᓪᓕᐅᓐᓂᖃᖅᐳᖅ ᕿᓂᕐᖕᓂᕐᖕᒧᑦ, ᓇᓪᓕᐅᓐᓂᖃᕆᕗᖅ ᐊᓯᐅᔨᓂᕐᖕᒥᒃ;
7ᓇᓪᓕᐅᓐᓂᖃᖅᐳᖅ ᐊᓕᒃᓯᓂᕐᖕᒥᒃ, ᓇᓪᓕᐅᓐᓂᖃᕆᕗᖅ ᒥᖅᓱᕐᖕᓂᕐᖕᒥᒃ;
8ᓇᓪᓕᐅᓐᓂᖃᖅᐳᖅ ᓇᒡᓕᒍᓱᒡᕕᖕᒥᒃ, ᓇᓪᓕᐅᓐᓂᖃᕆᕗᖅ ᐆᒥᓱᒡᕕᖕᒥᒃ;
9ᐱᓇᓱᐊᖅᑎ ᓱᓇᒥᒃ ᐱᕚᓪᓕᕈᑎᖃᖅᐹ ᐊᒃᓱᕈᖅᓗᓂ ᓴᓇᔭᒥᓂᑦ? 
10ᑕᑯᓯᒪᕗᖓ ᐱᓇᓱᐊᒐᒃᓴᓂᒃ ᒎᑎᐅᑉ ᑐᓂᔭᖏᓐᓂᒃ ᐃᓄᖕᓄᑦ ᐱᓇᓱᐊᖅᑕᐅᖁᓪᓗᒋᑦ. 
11ᓱᓇᑐᐃᓐᓇᕐᖕᓂᒡᓗ ᑕᑯᒥᓇᖅᑎᓯᕙᒃᐳᖅ ᓇᓪᓕᐅᓐᓂᖏᑦ ᓈᒻᒪᒃᑎᓪᓗᒋᑦ; ᐊᒻᒪᓗ ᐃᓱᖃᖏᑦᑐᒥᒃ ᐃᓕᓯᕗᖅ ᐃᓄᐃᑦ ᐆᒻᒪᑎᖏᓐᓄᑦ: ᑭᓯᐊᓂᓕ ᑖᒃᑯᐊ ᑐᑭᓯᔪᓐᓇᓐᖏᓚᑦ ᒎᑎ ᓱᓇᒥᒃ ᐱᓚᐅᕐᖕᒪᖔᑦ ᐱᒋᐊᕐᖕᓂᖓᓂᑦ ᐃᓱᐊ ᑎᑭᓪᓗᒍ. 
12ᖃᐅᔨᒪᕗᖓᓕ ᐱᐅᓂᖅᓴᒥᒃ ᐱᑕᖃᓐᖏᓚᖅ ᑖᒃᑯᐊ ᖁᕕᐊᓱᒋᐊᖃᕐᖕᓂᖏᓐᓂᑦ, ᐱᐅᔪᒥᒡᓗ ᐱᓇᓱᐊᕆᐊᖃᕐᖕᓂᖏᓐᓂᑦ ᐃᓅᓂᕐᖕᒥᖕᓂ. 
13ᐊᒻᒪᓗ ᐃᓄᐃᑦ ᑕᒪᕐᖕᒥᒃ ᓂᕆᔭᕆᐊᖃᕐᖕᒪᑕ ᐃᒥᕆᐊᖃᖅᓗᑎᒡᓗ ᐊᒃᓱᕈᕐᖕᓂᕐᖕᒧᑦ ᓴᖅᑭᑎᑕᒥᖕᓂᒃ ᑕᒪᓐᓇ ᒎᑎᐅᑉ ᑐᓂᕐᕈᑎᒋᖕᒪᒍ.
14ᖃᐅᔨᒪᕗᖓ ᒎᑎᐅᑉ ᖃᓄᐃᓕᐅᕐᖕᓂᖏᑦ ᐃᓱᖃᖏᑦᑐᒧᑦ ᑍᒤᓕᖓᓂᐊᕐᖕᒪᑕ. ᓱᓇᒥᒃ ᐃᓚᔭᐅᔪᓐᓇᓐᖏᓚᑦ, ᓱᓇᒥᒡᓘᓐᓃᑦ ᐃᓚᓐᖓᖅᑕᐅᔪᓐᓇᓐᖏᓚᑦ. ᒎᑎᐅᑉ ᓴᓇᓚᐅᕐᖕᒪᒋᑦ ᐃᓄᐃᓪᓗ ᓯᕘᕋᔭᕆᐊᖃᖅᐳᑦ ᒎᑎᐅᑉ ᓵᖓᓂ. 
15ᒫᓐᓇ ᐱᑕᖃᖅᑐᑦ ᑍᑦᓱᒪᓂ ᓴᓇᔭᐅᔭᕇᖅᓯᒪᕗᑦ, ᐱᑕᖃᕈᒫᖅᑐᓪᓗ ᓴᓇᔭᐅᔭᕇᖅᓯᒪᒋᕗᑦ; ᒎᑎᐅᓪᓗ ᐱᔭᕇᖅᓯᒪᔪᑦ ᓴᖅᑭᑎᑦᓱᒫᖅᐰᑦ.
16ᓱᓕ ᓯᕿᓂᐅᑉ ᐊᑖᓂ ᐊᓯᐊᓂᒃ ᑕᑯᒃᑲᓐᓂᓚᐅᕆᕗᖓ: ᐃᖅᑲᖅᑐᐃᓂᐅᑉ ᐃᓂᖓᓂ-ᐱᐅᖏᑦᑐᓕᓂᖅ ᑕᕝᕙᓃᓚᐅᖅᐳᖅ, ᐊᑦᔨᒌᒃᑎᑦᓯᓂᐅᑉ ᐃᓂᖓᓂ- ᐱᐅᖏᑦᑐᓕᓂᖅ ᑕᕝᕙᓃᓚᐅᖅᐳᖅ. 
17ᐆᒻᒪᑎᑯᑦ ᐃᓱᒪᓚᐅᖅᐳᖓ, “ᒎᑎᐅᑉ ᐃᖅᑲᖅᑐᐃᕕᖕᒧᑦ ᕾᑎᑦᓱᒫᖅᐰᑦ ᐱᐅᔪᑦ ᐱᐅᖏᑦᑐᓕᔪᓪᓗ, ᓇᓪᓕᐅᓐᓂᖃᕐᖕᒪᑦ ᐱᑦᔪᑎᒃᓴᖃᖅᑐᓄᑦ ᓱᓇᑐᐃᓐᓇᕐᖕᓄᑦ ᓴᓇᓯᒪᔪᓄᓪᓗ.” 
18ᐆᒻᒪᑎᒃᑯᑦ ᐃᓱᒪᓚᐅᖅᐳᖓ, “ᒎᑏ ᐆᒃᑐᓚᐅᒃᑭᑦ ᐃᓄᐃᑦ ᐃᕐᖕᓂᖏᑦ ᖃᐅᔨᓕᖁᓪᓗᒋᑦ ᓇᖕᒥᓂᖅ ᐆᒪᔪᐃᑦ ᐊᑦᔨᑐᐃᓐᓇᕆᖕᒪᒋᑦ.” 
19ᐃᓄᖕᓄᑦ ᖃᓄᐃᓐᓂᕆᔭᐅᕙᒃᑐᑦ ᐆᒪᔪᓂᑦᑕᐅᖅ ᐊᑐᖅᑕᐅᕙᖕᒥᖕᒪᑕ; ᐊᑦᔨᒌᒥᒃ ᖃᓄᐃᓐᓇᖅᑐᒧᑦ ᑎᑭᑕᐅᕙᖕᒪᑕ: ᓲᖅᓗ ᐂᑉᐸᖓ ᑐᖁᕐᖕᒪᑦ ᐊᒻᒪᑦᑕᐅᖅ ᐊᓯᐊ ᑐᖁᒋᓪᓗᓂ. ᑕᒪᕐᖕᒥᒃ ᐊᑦᔨᒌᒃᑐᒥᒃ ᐊᓂᕐᖕᓂᖃᖅᐴᒃ; ᐃᓄᒃ ᐊᔪᖏᓐᓂᖅᓴᐅᓐᖏᓚᖅ ᐆᒪᔪᒥᑦ, ᐃᓛᒃ ᑕᒪᕐᖕᒥᒃ ᑐᑭᖃᓐᖏᓚᑦ. 
20ᑕᒪᕐᖕᒥᒃ ᐊᑕᐅᓯᕐᖕᒧᑦ ᐂᕗᑦ: ᓴᓂᕐᖕᒥᑦ ᐱᕗᑦ ᓴᓂᕐᖕᒧᓪᓗ ᐅᑎᕈᒫᕆᕗᑦ. 
21ᑭᓇ ᖃᐅᔨᒪᕙ ᐃᓄᐃᑦ ᑕᕐᖕᓂᖏᑦ ᖁᒻᒧᑦ ᐱᖕᒪᖔᑕ, ᐆᒪᔪᐃᓪᓗ ᑕᕐᖕᓂᖏᑦ ᓄᓇᐅᑉ ᐊᑖᓄᑦ ᐱᖕᒪᖔᑕ? 
22ᑐᑭᓯᓚᐅᖅᐳᖓᓕ ᐱᐅᓂᖅᓴᖅᑕᖃᓐᖏᓚᖅ ᐃᓄᑉ ᓴᓇᔭᓂ ᖁᕕᐊᓲᑎᒋᓗᓂᐅᒃ, ᑖᑦᓱᒧᖓ ᑐᕌᖓᖕᒪᑦ. ᑭᐊᓕ ᖃᐅᔨᑎᑦᓱᓐᓇᖅᐸᐅᒃ ᓱᓂᐊᕐᖕᒪᖔᑦ ᑖᑦᓱᒪ ᑭᖑᓂᖓᒍᑦ?
