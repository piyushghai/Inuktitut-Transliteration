1ᓄᓇᐅᑉ ᐊᕕᒃᑐᖅᑕᐅᓂᖏᑦ ᑭᖑᕐᖑᑎᔭᐅᖁᓪᓗᒋᑦ ᐄᓴᕅᓕᒥᐅᑦ ᐃᓄᖏᓐᓄᑦ ᑬᓇᓂᐅᑉ ᓄᓇᖓᓂ, ᐅᑯᓄᖓ ᐱᓇᓱᐊᖅᑕᐅᓚᐅᖅᐳᑦ ᐃᓕᓯᕆ ᑐᓂᕐᕈᓯᖅᑎᑦᓯᔨᒧᑦ, ᔮᓱᐊᒧᓪᓗ ᓈᓂᐅᑉ ᐃᕐᖕᓂᖓᓄᑦ, ᐃᓚᒌᓪᓗ ᐄᓴᕅᓕᒥᐅᑦ ᓯᕗᓕᖅᑎᖏᓐᓄᑦ ᑖᒃᑯᐊ ᐊᒡᒍᐃᓚᐅᖅᐳᑦ ᐃᓄᐃᑦ ᑭᖑᕚᕇᖑᓂᖏᑦ ᒪᓕᒡᓗᒋᑦ. 
2ᐊᑕᓂᖅ ᒨᓯᓯᒃᑯᑦ ᑍᒫᒃ ᑎᓕᓯᓚᐅᕐᖕᒪᑦ, ᑖᒃᑯᐊ ᓄᓇᐅᑉ ᐊᕕᒃᑐᖅᓯᒪᓂᖏᑦ 9-ᓄᑦ ᑭᖑᕚᕇᓄᑦ ᑭᖑᕚᕇᓪᓗ ᐊᕝᕙᖏᓐᓄᑦ ᔪᐊᕐᑕᓂᐅᑉ ᓯᕿᓂᖓᑕ ᓂᐱᕕᐊᓃᑦᑐᓄᑦ ᐊᕕᒃᑐᖅᑕᐅᓚᐅᖅᐳᑦ ᓇᓚᐅᑦᑖᕈᑎᒃᑯᑦ. 
3ᒨᓯᓯ ᑐᓂᓯᔭᕇᓚᐅᕐᖕᒪᑦ ᔪᐊᕐᑕᓂᐅᑉ ᓯᕿᓂᖓᑕ ᓄᐃᕕᐊᓃᑦᑐᓄᑦ ᒪᕐᕉᐃᓄᑦ ᑭᖑᕚᕇᓄᑦ ᑭᖑᕚᕇᓪᓗ ᐊᕝᕙᖏᓐᓄᑦ; ᓕᕔᓪᓕ ᑭᖑᕚᖏᑦ ᑭᖑᕐᖑᑎᔭᒃᓴᖏᓐᓂᒃ ᑐᓂᓯᕕᒋᓚᐅᓐᖏᓔᑦ. 
4ᔫᓯᐱᐅᑉ ᑭᖑᕚᖏᑦ ᒪᕐᕉᐃᖑᓚᐅᕐᖕᒪᑕ, ᒫᓇᓯᒃᑯᑦ ᐃᕗᕅᒥᒃᑯᓪᓗ; ᒨᓯᓯᓕ ᓄᓇᒥᒃ ᑐᓂᓯᓚᐅᓐᖏᓚᖅ ᓕᕔᑦ ᑭᖑᕚᖏᓐᓄᑦ, ᐃᒡᓗᒐᓴᖕᓂᒡᓕ ᑐᓂᔭᐅᓚᐅᖅᐳᑦ ᓄᓇᖃᖅᕕᒃᓴᖏᓐᓂᒃ ᐆᒪᔪᖁᑎᖏᑕᓗ ᐃᓂᒃᓴᖏᓐᓂᒃ. 
5ᐄᓴᕅᓕᒥᐅᑦ ᐃᓄᖏᑦ ᐱᓇᓱᐊᓚᐅᖅᐳᑦ ᐊᑕᓂᐅᑉ ᒨᓯᓯᒃᑯᑦ ᑎᓕᓯᓚᐅᕐᖕᓂᖓ ᒪᓕᒡᓗᒍ; ᓄᓇᒥᒃ ᐊᕕᒃᑐᐃᓚᐅᖅᐳᑦ ᓇᓚᐅᑦᑖᕈᑎᒃᑯᑦ.
6ᐅᓪᓗᐃᑦ ᐃᓚᖓᓂ ᔫᑕᐅᑉ ᐃᓄᖏᑕ ᐃᓚᖏᑦ ᐂᕗᑦ ᔮᓱᐊᒧᑦ ᒋᐅᓪᒐᐅᓪᒧᑦ; ᑬᓚᐱᐅᓪᓗ ᔨᐳᓂᐊᐅᑉ ᐃᕐᖕᓂᖓᑕ ᑭᓂᔧᑦᒥᒃ ᑍᔭᐅᔫᑉ, ᔮᓱᐊ ᐅᖃᐅᑎᕚ, “ᖃᐅᔨᒪᕗᑎᑦ ᐊᑕᓂᐅᑉ ᐅᖃᐅᓯᕆᓚᐅᖅᑕᖓᓂᒃ ᒨᓯᓯᒧᑦ ᒎᑎᐅᑉ ᐃᓄᖁᑎᖓᓄᑦ ᑲᑎᓯ-ᐸᕐᓂᐊᒥ ᐃᓕᖕᓂᒃ ᐅᕙᓐᓂᒡᓗ ᐱᑦᔪᑎᖃᖅᓗᓂ. 
7ᑍᑦᓱᒪᓂ 40-ᓂᒃ ᐊᕐᕌᒍᖃᓚᐅᖅᐳᖓ ᐊᑕᓂᐅᑉ ᐱᔨᖓᑕ ᒨᓯᓯᐅᑉ ᑎᓕᖕᒪᖓ ᑲᑎᓯ-ᐸᕐᓂᐊᒥᑦ ᖃᐅᔨᔭᐅᑦᑍᓕᓗᖓ ᖃᐅᔨᓴᕆᐊᖁᓪᓗᓂᖓ ᓄᓇᒥᒃ; ᓱᓕᑦᓯᐊᖅᑐᒥᒡᓗ ᐅᖃᐅᑎᓚᐅᖅᐸᕋ ᐆᒻᒪᑎᒥᐅᑕᕆᔭᓐᓂᒃ. 
8ᐊᖑᑏᓪᓕ ᑍᒃᑯᐊ ᐱᖃᑎᒋᓚᐅᖅᑕᒃᑲ ᑲᑉᐱᐊᓱᓕᖅᑎᑦᓯᓚᐅᖅᐳᑦ ᐃᓄᖕᓂᒃ; ᐅᕙᖓᓕ ᓈᓚᑦᓯᐊᓚᐅᖅᐳᖓ ᐊᑕᓂᕐᖕᒥᒃ ᒎᑎᓐᓂᒃ. 
9ᑍᒤᓚᐅᕐᖕᓂᓐᓄᑦ ᒨᓯᓯᐅᑉ ᐊᖏᖅᕕᒋᓚᐅᖅᐹᖓ ᐅᓪᓗᒥ ᑍᑲᓂ, ᐅᖃᖅᓗᓂ, ‘ᓱᓕᑦᓯᐊᖅᑐᒥᒃ ᓄᓇ ᐱᓱᒃᕕᒋᓚᐅᖅᑍᑦ ᕿᑐᕐᖓᑎᓪᓗ ᑭᖑᕐᖑᑎᔪᒫᓕᖅᐸᓯ ᐃᓱᖃᖏᑦᑐᒧᑦ, ᐊᑕᓂᕐᖕᒥᒃ ᒎᑎᖕᓂᒃ ᓱᓕᑦᓯᐊᖅᓗᑎᑦ ᒪᓕᑦᓯᐊᓚᐅᕋᕕᑦ.’ 
10ᒫᓐᓇᓕ ᑕᑯᓕᕆᑦ, ᐊᕐᕌᒍᑦ 45-ᑦ ᐊᓂᒍᖅᓯᒪᓕᖅᐳᑦ ᐊᑕᓂᖅ ᑍᒫᒃ ᐅᖃᓚᐅᖅᓯᒪᖕᒪᑦ ᒨᓯᓯᒧᑦ, ᑍᑦᓱᒪᓂ ᐄᓴᕅᓕᒥᐅᑦ ᐃᓄᖃᔪᐃᑦᑐᒃᑰᖅᑎᓪᓗᒋᑦ ᐊᑕᓂᖅ ᐊᖏᓚᐅᖅᓯᒪᕗᖅ, ᐃᓅᑎᒻᒪᖓ ᑍᒪᓐᖓᒥᑦ; ᒫᓐᓇᓕ ᑕᑯᓕᓐᖓ, 85-ᓂᒃ ᐊᕐᕌᒍᖃᓕᖅᑐᖓ. 
11ᑍᒫᒃᓱᓕᓕ ᐅᓪᓗᒥ ᓴᓐᖏᑎᒋᕗᖓ ᑍᑦᓱᒪᓂ ᒨᓯᓯ ᐅᕙᓐᓂᒃ ᑎᓕᓯᓚᐅᖅᓯᒪᓂᖓᑐᑦ; ᐅᓇᑕᕆᐊᕈᓐᓇᑦᓯᐊᖅᐳᖓ ᓴᓐᖏᔫᑦᓯᐊᖅᓗᖓᓗ, ᖃᓄᑐᐃᓐᓇᖅᓘᓐᓃᑦ ᓱᓕ ᐱᓇᓱᐊᕈᓐᓇᑦᓯᐊᖅᐳᖓ. 
12ᒫᓐᓇᓕ ᓄᓇᒥᒃ ᑐᓂᓯᕕᒋᓚᐅᓐᖓ ᖃᖅᑲᓕᖕᓂᒃ ᐊᑕᓂᐅᑉ ᐊᖏᕈᑎᒋᓚᐅᖅᑕᖓᓂᒃ ᐅᓪᓗᒥ ᑍᑦᓱᒪᓂ; ᐊᖑᑏᓪᓗ ᑍᒃᑯᐊ ᐅᓂᒃᑳᖅᑎᓪᓗᑕ ᑐᓵᖃᑕᐅᓚᐅᖅᓯᒪᒐᕕᑦ, ᐅᖃᓚᐅᖅᓯᒪᕗᒍᑦ ᐃᓄᒃᐸᒃᑕᖃᓚᐅᕐᖕᒪᑦ ᑭᖑᕚᕇᓂᒃ ᑍᔭᐅᔪᓂᒃ ᐊᓇᑭᒻᓂᒃ ᐊᕙᓗᖅᔪᐊᓕᖕᓂᒃ ᐃᒡᓗᒐᓴᖅᔪᐊᖃᖅᑐᓂᒃ: ᐃᒻᒪᖄᓕ ᐊᑕᓂᐅᑉ ᐃᓚᒋᓂᐊᖅᐹᖓ, ᓯᖏᑦᓯᖁᓪᓗᖓ ᑖᒃᑯᓂᖓ ᐊᑕᓂᖅ ᑍᒫᒃ ᐅᖃᖅᓯᒪᖕᒪᑦ.”
13ᑕᕝᕙ ᔮᓱᐊᑉ ᓮᒻᒪᖅᑎᑉᐹ ᑬᓚᐱ ᔨᐳᓂᐊᐅᑉ ᐃᕐᖕᓂᖓ; ᑐᓂᕚᓗ ᐃᒡᓗᒐᓴᖕᓂᒃ ᕼᐃᐸᕋᓐᒥᒃ ᓄᓇᑖᖁᓪᓗᒍ ᑭᖑᕐᖑᑎᓕᖅᓗᒍᓗ. 
14ᕼᐃᐸᕋᓐᓗ ᓱᓕ ᐅᓪᓗᒥ ᓄᓇᒋᔭᐅᕗᖅ ᑬᓚᐱᐅᑉ ᑭᖑᕚᖏᓐᓄᑦ ᔨᐳᓂᐊᐅᑉ ᐃᕐᖕᓂᖓᓄᑦ ᑍᔭᐅᔪᖅ ᑭᓂᔧᑦᒥᒃ ᑖᒃᑯᓄᖓ ᑭᖑᕐᖑᑎᔭᐅᖁᓪᓗᒍ, ᓱᓕᑦᓯᐊᖅᑐᒥᒃ ᓈᓚᓚᐅᕐᖕᓂᖓᓄᑦ ᐊᑕᓂᕐᖕᒥᒃ, ᐄᓴᕅᓕᒥᐅᑦ ᒎᑎᖓᓂᒃ. 
15ᑍᑦᓱᒪ ᕼᐃᐸᕋᓐ ᑍᔭᐅᓚᐅᖅᐳᖅ ᑭᕆᐊᑦ-ᐊᕋᐸᐅᑉ ᐃᒡᓗᒐᓴᖏᓐᓂᒃ; ᑖᓐᓇ ᐋᕐᐸ ᐱᔪᓐᓇᕐᖕᓂᖅᐹᖑᓚᐅᖅᑐᖅ ᐊᓇᑭᒥᐅᓂᑦ.
