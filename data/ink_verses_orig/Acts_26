1ᐊᒍᕆᐸᓗ ᐸᐅᓗᓯᒧᑦ ᐅᖃᖅᐳᖅ, “ᒫᓐᓇᓕ ᐱᕕᒃᓴᖃᖅᐳᑎᑦ ᓇᖕᒥᓂᖅ ᐅᖃᐅᓯᕆᓗᑎᑦ.”
2“ᐊᖓᔪᖅᑳᖅᔪᐊᖅ ᐊᒍᕆᐸ, ᐊᖏᔪᐊᓗᖕᒥ ᖁᕕᐊᓲᑎᒋᕙᕋ ᐅᓪᓗᒥ ᓵᖕᓂ ᓇᖏᕋᒪ, ᐅᕙᓐᓂᒃ ᐅᖃᐅᓯᕆᔪᓐᓇᖅᓗᖓ ᔫᑎᑦ ᐊᑭᕋᖅᑐᕐᖕᓂᖏᑦ ᐅᕙᓐᓂᒃ ᐱᓪᓗᒋᑦ, 
3ᐱᓗᐊᖅᑐᒥᒃ ᔫᑎᑦ ᐃᓕᖅᑯᓯᖏᑦ ᖃᐅᔨᒪᑦᓯᐊᕋᕕᒋᑦ ᐃᓱᒪᒋᔭᖏᓪᓗ; ᑍᒤᒻᒪᑦ ᐅᖃᖅᑎᓪᓗᖓ ᐅᑕᖅᑭᑦᓯᐊᖅᓗᑎᑦ ᓈᓚᒃᑕᐅᔪᒪᒐᓗᐊᖅᐳᖓ.
4ᔫᑎᓕᒫᑦ ᖃᐅᔨᒪᖕᒪᑕ ᓱᕈᓯᐅᓂᓐᓂᑦ ᑍᑲᓐᖓᑦ ᐃᓕᖅᑯᓯᕆᔭᓐᓂᒃ, ᐃᓅᓯᓕᒫᓐᓂᒡᓗ ᓄᓇᒋᔭᑦᑎᓐᓂ, ᔪᕉᓴᓚᒦᓐᓂᓐᓂᓗᑦᑕᐅᖅ. 
5ᐊᑯᓂᐊᓗᒃ ᖃᐅᔨᒪᓕᕐᖕᒪᑕ ᐅᕙᓐᓂᒃ ᐅᖃᑦᓯᐊᕈᓐᓇᖅᓗᑎᒡᓗ ᐅᖃᕈᒪᒍᑎᒃ; ᐹᕋᓯᓄᑦ ᐃᓚᒋᔭᐅᓚᐅᕋᒪ ᑍᒃᑯᓄᖓ ᒪᓕᒋᐊᖃᖅᑕᒥᖕᓂᒃ ᐊᑐᕋᓱᒃᑲᐅᓂᖅᐹᖑᔪᓄᑦ. 
6ᒫᓐᓇᓕ ᐃᖅᑲᖅᑐᖅᑕᐅᑦᔪᑎᖃᖅᐳᖓ ᓂᕆᐅᖕᓂᖃᕐᖕᓂᓐᓄᑦ ᒎᑎᐅᑉ ᐊᖏᕈᑎᒋᓚᐅᖅᑕᖓᓂᒃ ᓯᕗᓕᕕᓂᑦᑎᓐᓄᑦ, 
7ᑕᒪᓐᓇ ᑕᕝᕙ ᐊᖏᕐᖕᓂᖅ ᓂᕆᐅᒋᔭᐅᓚᐅᖅᑐᖅ ᑭᖑᕚᖑᖃᑎᒌᓄᑦ 12-ᓄᑦ, ᑍᒪᓐᖓᑦ ᑐᒃᓯᐊᕐᖕᓂᕐᖕᒥᖕᓄᑦ ᐅᓪᓘᑎᓪᓗᒍ ᐅᓐᓄᐊᒥᓗ, ᐊᖓᔪᖅᑳᖅᔪᐊᖅ, ᑕᒪᓐᓇ ᑕᕝᕙ ᓂᕆᐅᖕᓂᖅ ᐱᑦᔪᑎᒋᓪᓗᒍ ᔫᑎᑦ ᐊᑭᕋᖅᑐᕋᓱᐊᖅᐹᖓ. 
8ᓱᖕᒪᓪᓕ? ᐃᓕᑦᓯ ᐅᕙᓃᑦᑐᓯ ᐅᒃᐱᕆᔪᓐᓇᓐᖏᓚᓯᐅᒃ? ᒎᑎᐅᑉ ᑐᖁᖓᔪᓂᒃ ᐆᒻᒪᖅᑎᑦᓯᔪᓐᓇᕐᖕᓂᖓ?
9ᐅᕙᖓᑦᑕᐅᖅ ᐃᓱᒪᖃᓚᐅᖅᐳᖓ ᔩᓱᓯ ᓈᓴᕇᑎᒥᐅᖅ ᐊᑭᕋᖅᑐᕈᒪᓪᓗᒍ ᐊᔪᓐᖏᑕᓕᒫᓐᓄᑦ. 
10ᑍᒫᒡᓗ ᐱᓇᓱᐊᓚᐅᖅᐳᖓ ᔪᕉᓴᓚᒥ; ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᓐᓄᑦ ᐱᔪᓐᓇᕐᖕᓂᖃᖅᑎᑕᐅᓪᓗᖓ ᐅᓄᖅᑐᑦ ᐅᒃᐱᖅᑐᑦ ᑎᒍᔭᐅᓯᒪᕕᖕᒨᖅᑎᓚᐅᖅᐸᒃᑲ, ᑐᖁᑕᒃᓴᕈᖅᑎᑕᐅᔭᕌᖓᑕᓗ ᓈᒻᒪᒃᓴᖃᑦᑕᓚᐅᖅᐳᖓ. 
11ᐅᓄᖅᑐᐃᖅᓱᖅᓗᖓᓗ ᓱᒋᐊᖅᑕᐅᑎᖃᑦᑕᓚᐅᖅᐸᒃᑲ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖏᓐᓂ, ᔩᓱᓯᒥᒡᓗ ᐅᒃᐱᕆᔭᖃᕈᓐᓃᖁᓪᓗᒋᑦ ᐅᖃᖅᑎᓐᓇᓱᖃᑦᑕᓚᐅᖅᐸᒃᑲ; ᐊᖏᔪᒥᒡᓗ ᓂᓐᖓᐅᑎᓯᒪᒐᒃᑭᑦ ᐊᑭᕋᖅᑐᕐᖕᓂᕐᖕᒧᑦ ᐊᒡᓛᑦ ᓄᓇᓖᑦ ᐊᓯᖏᓐᓄᑦ ᐅᖓᓯᒃᑐᓄᑦ ᕿᓂᖃᑦᑕᓚᐅᖅᐸᒃᑲ.”
12“ᑕᒪᓐᓇ ᐱᑦᔪᑎᒋᓪᓗᒍ ᑕᒫᓯᑰᓯᒧᐊᓚᐅᖅᐳᖓ ᐱᔪᓐᓇᕐᖕᓂᖃᖅᑎᑕᐅᓪᓗᖓ ᐱᖁᔭᐅᓪᓗᖓᓗ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᓐᓄᑦ. 
13ᐊᖓᔪᖅᑳᖅᔪᐊᖅ, ᖃᐅᒪᔪᐊᓗᖕᒥᒃ ᑕᑯᓚᐅᖅᐳᖓ ᐊᑐᕆᐊᒥ ᐅᓪᓘᑉ ᕿᑎᕋᕐᖕᓂᖓᓂ, ᓯᕿᓂᕐᖕᒥᑦ ᖃᐅᒪᓂᖅᓴᒻᒪᕆᐊᓗᖕᒥᒃ, ᕿᓚᖕᒥᑦ ᖃᐅᒻᒪᒃᑎᑕᐅᔪᒥᒃ ᐅᕙᓐᓄᑦ ᐃᖏᕐᕋᖃᑎᓐᓄᓪᓗ. 
14ᑕᒪᑦᑕ ᓄᓇᒧᑦ ᐅᕐᕈᒐᑦᑕ, ᑐᓴᓚᐅᖅᐳᖓ ᓂᐱᒥᒃ ᐄᑉᕉᑎᑐᑦ ᐅᖃᖅᑐᒥᒃ, ‘ᓴᐅᓗᓰ, ᓴᐅᓗᓰ, ᓱᖕᒪᑦ ᐊᑭᕋᖅᑐᖅᐱᖓ? ᐃᓕᖕᓂᒃ ᐋᓐᓂᖅᓯᑐᐃᓐᓇᖅᐳᑎᑦ ᑐᒃᑲᕋᓱᒃᑐᑎᑐᑦ, ᐊᖑᓴᓪᓘᑉ ᑐᒃᑲᕋᓱᖕᓂᖓᑐᖅ ᐃᓄᐊᑕ ᐊᓇᐅᑕᖓᓂᒃ ᑲᐴᑎᓕᖕᒥᒃ.’ 
15ᐊᐱᕆᕙᕋᓗ, ‘ᐊᑕᓃᖅ ᑭᓇᐅᕖᑦ?’ ᐊᑕᓂᐅᓪᓗ ᐅᖃᐅᑎᕚᖓ, ‘ᔩᓱᓯᐅᕗᖓ ᐊᑭᕋᖅᑐᖅᑍᑦ. 
16ᒫᓐᓇᓕ ᓂᑯᕕᓕᕆᑦ; ᐃᓕᖕᓄᑦ ᓴᖅᑭᑦᔪᑎᖃᖅᐳᖓ ᑎᓕᔪᒪᒐᒃᑭᑦ, ᐅᕙᓐᓂᒃ ᐅᖃᐅᓯᖃᖁᓪᓗᑎᑦ ᐃᓄᖕᓄᑦ ᑕᑯᓯᒪᔭᕐᖕᓂᒃ ᑕᑯᑎᓐᓂᐊᖅᑕᓐᓂᒡᓗ ᓱᓕ ᐃᓕᖕᓄᑦ, 
17ᓴᐳᑎᓂᐊᖅᐸᒋᓪᓗ ᔫᑎᐅᖃᑎᖕᓂᑦ, ᔫᑎᐅᖏᑦᑐᓂᓪᓗ, ᑖᒃᑯᓄᖓ ᑎᓕᒐᒃᑭᑦ. 
18ᐃᔨᖏᑦ ᐅᐃᑎᑕᐅᖁᓪᓗᒋᑦ, ᑖᖅᑐᒥᓪᓗ ᓵᒋᐊᖁᓪᓗᒋᑦ ᖃᐅᒪᔪᒧᑦ, ᓵᑖᓇᓯᐅᓪᓗ ᐱᔪᓐᓇᕐᖕᓂᖓᓂᑦ ᒎᑎᒧᑦ, ᐅᒃᐱᕐᖕᓂᕐᖕᒥᒍᓪᓗ ᐅᕙᓐᓄᑦ ᐊᔪᕐᖕᓂᕐᖕᒥᖕᓂᑦ ᐃᓱᒪᒋᔪᓐᓁᖅᕕᐅᖁᓪᓗᒋᑦ, ᐃᓂᖃᓕᖁᓪᓗᒋᓪᓗ ᒎᑎᐅᑉ ᐃᑦᔪᕐᖕᓁᑎᓯᒪᔭᖏᓐᓂ ᐅᒃᐱᕐᖕᓂᒃᑯᑦ.’”
19“ᑍᒫᒡᓕ, ᐊᖓᔪᖅᑳᖅᔪᐊᖅ ᐊᒍᕆᐹ, ᑕᑯᑎᑕᐅᓂᕋ ᒪᓕᑦᓯᐊᓚᐅᖅᐸᕋ ᕿᓚᖕᒥᑦ ᐱᔪᖅ. 
20ᐱᓇᓱᐊᓚᐅᖅᐳᖓᓕ ᑕᒫᓯᑰᓯᒥᑦ ᐱᒋᐊᖅᓗᖓ, ᔪᕉᓴᓚᒥᓗ, ᔫᑎᐊᒦᑦᑐᓕᒫᓂᓗ, ᔫᑎᐅᖏᑦᑐᓂᓗᑦᑕᐅᖅ ᐊᔪᕆᖅᑐᐃᖃᑦᑕᓚᐅᖅᐳᖓ ᐊᔪᕐᖕᓂᕐᖕᒥᖕᓂᑦ ᖃᕿᐊᓕᖁᓪᓗᒋᑦ ᒎᑎᒧᓪᓗ ᓵᒋᐊᖁᓪᓗᒋᑦ, ᖃᕿᐊᓕᕐᖕᓂᕐᖕᒥᖕᓂᒡᓗ ᓇᓗᓁᖅᓯᖁᓪᓗᒋᑦ ᐱᓂᐊᕐᖕᓂᕐᖕᒥᒃᑎᒍᑦ. 
21ᑕᒪᓐᓇ ᑕᕝᕙ ᐱᑦᔪᑎᒋᓪᓗᒍ ᔫᑎᑦ ᑎᒍᓚᐅᖅᐹᖓ ᑐᒃᓯᐊᖅᕕᒡᔪᐊᕐᖕᒦᑎᓪᓗᖓ ᑐᖁᓐᓇᓱᐊᓕᖅᓗᖓᓗ. 
22ᒎᑎᐅᓪᓕ ᐃᑲᔪᐃᓐᓇᖅᐹᖓ ᐅᓪᓗᒥᒧᑦ ᑎᑭᓪᓗᒍ, ᒫᓐᓇᓗ ᓇᖏᖅᐳᖓ ᓇᓗᓁᖅᓯᔪᓐᓇᖅᓗᖓ ᐊᑦᔨᒌᒃᑐᒥᒃ ᐃᓄᖕᓄᑦ ᐊᑦᔨᒌᖏᑦᑐᓄᑦ, ᐅᖃᐅᓯᖃᖅᐳᖓᓗ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᕕᓂᖏᑕ, ᒨᓯᓯᐅᓪᓗ ᓇᓪᓕᐅᑎᓂᐊᕐᖕᓂᕋᖅᓯᒪᔭᖏᑕ ᐊᓯᐊᒎᖏᑦᑐᓂᒃ. 
23ᑖᓐᓇ ᙭ᔅᑑᓯ ᐋᓐᓂᐊᖅᑎᑕᐅᔭᕆᐊᖃᓚᐅᕐᖕᒪᑦ ᓯᕗᓪᓕᖅᐹᖑᓪᓗᓂᓗ ᑐᖁᒥᑦ ᒪᑭᓪᓗᓂ; ᐱᐅᓕᔭᐅᓂᐅᑉ ᖃᐅᒻᒤᓂᖓᓂᒃ ᐅᖃᐅᓯᖃᖅᓗᓂ ᐃᓅᖃᑎᒥᓄᑦ ᔫᑎᐅᖏᑦᑐᓄᓪᓗ.”
24ᐸᐅᓗᓯᓕ ᐸᓯᔭᒃᓴᐅᖏᓐᓂᕐᖕᒥᓂᒃ ᑍᒫᒃ ᓇᓗᓁᖅᓯᑎᓪᓗᒍ, ᕕᓯᑕᓯᐅᑉ ᕾᒐᓛᖅᕕᒋᕚ, “ᐸᐅᓗᓯ, ᐃᓱᒤᕈᑎᓕᖅᑐᑎᑦ; ᐃᓕᓯᒪᓂᐊᓗᖕᓄᑦ ᑐᑭᖃᕈᓐᓃᖅᑎᑕᐅᕗᑎᑦ.”
25ᐸᐅᓗᓯᓕ ᑭᐅᕗᖅ, “ᐃᓱᒤᕈᑎᓐᖏᓚᖓ, ᐊᖓᔪᖅᑳᖅ ᕕᓯᑕᓰ, ᐅᖃᐅᓯᕆᔭᒃᑲᓕ ᓱᓕᑦᓯᐊᖅᐳᑦ ᑐᑭᖃᑦᓯᐊᖅᓗᑎᒡᓗ. 
26ᐊᖓᔪᖅᑳᖅᔪᐊᖅ ᐊᒍᕆᐸ ᑕᒪᒃᑯᓂᖓ ᖃᐅᔨᒪᑦᓯᐊᕐᖕᒪᑦ ᓯᕘᕋᖏᓪᓗᖓᓗ ᐅᖃᐅᑎᑦᓯᐊᕈᓐᓇᖅᐸᕋ; ᖃᐅᔨᒪᒐᒪ ᑕᒪᒃᑯᓂᖓ ᖃᐅᔨᒪᑦᓯᐊᕐᖕᒪᑦ, ᑕᒪᓐᓇ ᐃᔨᖅᓯᒪᓗᓂ ᐱᓇᓱᐊᖅᑕᐅᖏᒻᒪᑦ. 
27ᐊᖓᔪᖅᑳᖅᔪᐊᖅ ᐊᒍᕆᐹ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᕕᓂᖏᓐᓂᒃ ᐅᒃᐱᕈᓱᒃᐲᑦ? ᖃᐅᔨᒪᕗᖓ ᐅᒃᐱᕆᒐᕕᒋᑦ.”
28ᐊᒍᕆᐸᓗ ᐸᐅᓗᓯᒧᑦ ᐅᖃᖅᐳᖅ, “ᑍᒫᒃ ᕿᓚᒻᒥᐅᑎᒋᔪᒦᒃ? ᓴᖑᑎᑦᓱᓐᓇᕋᓱᒋᕕᖓ ᙭ᔅᑑᓯᒥᐅᑕᐅᓂᕐᖕᒧᑦ?”
29ᐸᐅᓗᓯᐅᑉ ᑭᐅᕚ, “ᕿᓚᒻᒥᐅᒐᓗᐊᖅᐸᑦ, ᐊᑯᓂᐅᒐᓗᐊᖅᐸᓪᓘᓐᓃᑦ, ᒎᑎ ᑐᒃᓯᐊᖅᕕᒋᕙᕋ ᐃᕝᕕᑐᐊᖑᖏᑦᑐᖅ ᓈᓚᒃᑐᓪᓕᑕᐅᖅ ᐅᑯᐊ ᐅᕙᑦᑐᑦ ᑍᒤᓕᖁᒐᓗᐊᖅᐸᑦᓯ, ᕿᓚᒃᓱᖅᑕᐅᓯᒪᖏᓪᓗᑎᒡᓕ ᐅᑯᑎᑐᓇᖅ.”
30ᐊᖓᔪᖅᑳᖅᔪᐊᖅ ᓂᑯᕕᑉᐳᖅ, ᕉᒪᒥᐅᓄᓪᓗ ᐊᐅᓚᑦᓯᔨᐅᑎᑕᐅᔪᖅ ᐱᕐᓁᓯᓗ, ᐃᒃᓯᕙᖃᑎᓕᒫᖏᓪᓗ ᓂᑯᕕᖃᑕᐅᕗᑦ. 
31ᑕᕝᕙᓐᖓᓪᓗ ᐊᓂᒐᒥᒃ, ᐅᖃᖃᑎᒌᓕᖅᐳᑦ, “ᑖᓐᓇ ᐊᖑᑦ ᑐᖁᑕᐅᑦᔪᑎᒃᓴᒥᒃ ᑎᒍᔭᐅᑦᔪᑎᒃᓴᒥᒡᓘᓐᓃᑦ ᐱᓇᓱᐊᖅᓯᒪᖏᑦᑐᖅ.” 
32ᐊᒍᕆᐹᓗ ᕕᓯᑕᓯᒧᑦ ᐅᖃᖅᐳᖅ, “ᑖᓐᓇ ᐊᖑᑦ ᑎᒍᔭᐅᓯᒪᕕᖕᒥᑦ ᐊᓂᑎᑕᒃᓴᐅᓚᐅᖅᑑᒐᓗᐊᖅ ᓰᓴᕆᒧᑦ ᐃᖅᑲᖅᑐᖅᑕᐅᔪᒪᓚᐅᖏᑉᐸᑦ.”
