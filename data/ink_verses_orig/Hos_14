1ᐄᓴᕅᓖ, ᐅᑎᓚᐅᕆᑦ ᐊᑕᓂᕐᖕᒧᑦ ᒎᑎᖕᓄᑦ, ᐹᓪᓚᒃᓯᒪᒐᕕᑦ ᐱᐅᖏᑦᑐᓕᓂᕐᖕᓄᑦ. 
2ᐅᖃᐅᓯᕐᖕᓂᒃ ᑎᒍᓯᓕᕆᑦ ᐅᑎᖅᓗᑎᓪᓗ ᐊᑕᓂᕐᖕᒧᑦ, ᐅᖃᐅᑎᓗᒍᓗ, “ᐱᐅᖏᑦᑐᓕᓂᓕᒫᑦ ᐲᔭᒃᑭᑦ; ᐱᐅᔪᑦ ᐃᓚᓕᐅᖅᓗᒋᑦ ᓮᒻᒪᖅᑎᑎᒍᑦ ᑕᕝᕙ ᑐᓂᓯᓂᐊᖅᐳᒍᑦ ᖃᓂᑦᑕ ᐱᕈᖅᑎᑕᖏᓐᓂᒃ. 
3ᐊᓯᕆᐊᒧᑦ ᐱᐅᓕᔭᐅᓂᐊᓐᖏᓚᒍᑦ, ᕿᒻᒥᖅᔪᐊᒃᑰᕐᖕᓂᐊᓐᖏᓚᒍᑦ; ᐅᖃᕐᖕᓂᐊᕈᓐᓁᖅᐳᒍᓪᓗ, ‘ᒎᑎᕗᑦ,’ ᐊᒡᒐᑦᑕ ᓴᓇᓯᒪᔭᖏᓐᓄᑦ. ᐃᓕᖕᓂᑦ ᐃᓕᐊᖅᔪᐃᑦ ᓂᑲᒋᔭᐅᓂᕐᖕᒥᒃ ᓇᒡᕚᕐᖕᒪᑕ.”
4“ᐋᖅᑭᖕᓂᐊᖅᐸᒃᑲ ᐅᒃᐱᖏᓐᓂᖏᓐᓂᑦ; ᓇᒡᓕᒋᓂᐊᖅᐸᒃᑲ ᐃᓱᒪᖅᓱᖅᓗᖓ, ᓂᓐᖓᐅᒪᓂᕋ ᓴᖑᖕᒪᑦ ᑖᒃᑯᓇᓐᖓᑦ. 
5ᐅᓪᓛᒃᑯᑦ ᖃᑯᐊᖅᑎᓯᒪᔪᑐᑦ ᑍᒤᓐᓂᐊᖅᐳᖓ ᐄᓴᕅᓕᒧᑦ; ᐱᕈᖅᓯᐊᑎᑐᑦ ᐱᕈᕐᖕᓂᐊᖅᐳᖅ, ᐊᒫᖏᓪᓗ ᑕᑭᒡᓕᑎᓐᓂᐊᖅᐸᒃᑲ ᓇᐹᖅᑐᑎᑐᑦ ᖃᑯᖅᑕᑎᑐᑦ ᕾᕈᓕᒃᑎᑐᑦ ᓕᐸᓇᓂᒦᑦᑐᑎᑐᑦ. 
6ᐊᕙᓚᖓᔪᖏᑦ ᓯᐊᒻᒪᒍᒫᖅᐳᑦ ᐃᓯᕕᖓᑦᓯᐊᖅᓗᑎᒃ; ᐅᖅᓱᒃᓴᓕᒃᑎᑐᑦ ᑕᑯᒥᓇᖅᓯᔪᒫᖅᐳᖅ, ᑎᐱᖓᓗ ᓕᐸᓇᓂᒥᐅᑎᑑᕈᒫᖅᓗᓂ. 
7ᑖᒃᑯᐊ ᐅᑎᕈᒫᖅᐳᑦ ᑕᕐᕋᓕᓂᓐᓂᓗ ᐃᓂᖃᓕᖅᓗᑎᒃ, ᐱᕈᖅᐸᓪᓕᐊᓕᕈᒫᖅᐳᑦ ᓂᐊᖂᔭᒃᓴᑎᑐᑦ; ᐱᕈᕈᒫᖅᐳᑦ ᐃᓯᕕᑦᓯᐊᖅᓗᑎᒃ ᕔᓂᓕᒃᓴᑎᑐᑦ, ᑎᐱᖃᓕᕈᒫᖅᐳᓪᓗ ᕔᓂᑎᑐᑦ ᓕᐸᓇᓂᒥᐅᑕᑎᑐᑦ. 
8ᐃᕗᕅᒥ, ᒎᑎᓐᖑᐊᑦ ᖃᓄᐃᓕᐅᕆᐊᖃᖅᐸᒃᑳ? ᐅᕙᖓ ᑭᐅᓯᒪᕗᖓ ᐃᓕᑦᓯᓐᓂᒡᓗ ᑲᒪᓕᖅᓗᖓ. ᑐᖑᔪᐃᓐᓇᖅᑐᑎᑐᑦ ᓇᐹᖅᑐᑐᑦ ᑍᒤᑉᐳᖓ, ᐱᕈᖅᑎᑕᑎᑦ ᐅᕙᓐᓂᑦ ᐱᕗᑦ.”
9ᓇᓪᓕᐊᑦ ᓯᓚᑐᔪᖅ, ᑕᒪᒃᑯᓂᖓ ᑐᑭᓯᓕᖅᓕ; ᓇᓪᓕᐊᑦ ᖃᐅᔨᔪᓐᓇᖅᑐᖅ ᑖᒃᑯᓂᖓ ᖃᐅᔨᓕᖅᓕ; ᐊᑕᓂᐅᑉ ᐊᖅᑯᑎᖏᑦ ᓈᒻᒪᑦᓯᐊᕐᖕᒪᑕ; ᐃᓱᐊᖅᑐᑦ ᑕᒪᓐᓇ ᐊᑐᖅᐹᑦ, ᐱᐅᖏᑦᑐᓕᔪᓪᓕ ᑕᒪᐅᓇ ᐹᓪᓚᒃᐳᑦ.
