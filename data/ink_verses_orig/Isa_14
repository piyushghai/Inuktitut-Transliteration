1ᐊᑕᓂᖅ ᓂᑲᒍᓱᓕᒃᑲᓐᓂᕈᒫᕆᕗᖅ ᔧᑰᑉ ᑭᖑᕚᖏᓐᓂᒃ ᐄᓴᕅᓕᒥᐅᓪᓗ ᓂᕈᐊᖅᓯᒪᓕᕈᒫᕆᓪᓗᒋᑦ, ᓄᓇᑐᖃᖏᓐᓄᓪᓗ ᓇᖕᒥᓂᖏᓐᓄᑦ ᐃᓕᔪᒫᕆᕔᑦ, ᓄᓇᖃᑎᑐᖃᕆᓐᖏᑕᖏᓪᓗ ᔧᑰᑉ ᑭᖑᕚᖏᓐᓂᒃ ᐃᓚᕾᓐᓇᕈᒪᔪᒫᖅᐳᑦ. 
2ᐃᓅᖃᑎᒌᒡᔪᐊᑦ ᔫᑎᐅᖏᑦᑐᑦ ᐄᓴᕅᓕᒥᐅᓂᒃ ᐃᑲᔪᓕᕈᒫᖅᐳᑦ ᓄᓇᑐᖃᖏᓐᓄᑦ ᐅᑎᖅᑎᐅᕋᖅᓗᒋᑦ, ᐊᑕᓂᐅᑉ ᓄᓇᖁᑎᖓᓂ ᐊᖑᑎᑦ ᐊᕐᖕᓁᓪᓗ ᓯᐊᓛᕆᓗᒋᑦ; ᑎᒍᓯᓯᒪᓕᕈᒫᖅᐳᑦ ᑎᒍᔨᒋᓚᐅᖅᑕᒥᖕᓂᒃ, ᐊᖓᔪᖅᑳᖑᕕᒋᓕᖅᓗᒋᓪᓗ ᓵᓚᒋᔨᒋᓯᒪᓚᐅᖅᑕᑎᒃ.
3ᐊᑕᓂᐅᑉ ᐋᓐᓂᐊᓂᕆᓚᐅᖅᑕᑦᓯᓐᓂᑦ ᐅᖁᒤᑦᑐᒥᒡᓗ ᐃᓅᓯᖃᕐᖕᓂᕆᓚᐅᖅᑕᑦᓯᓐᓂᑦ ᑕᕾᖅᓯᖅᑎᓕᖅᐹᓯ, ᐊᒃᓱᕈᖅᓗᓯᓗ ᐱᔨᑦᓯᖅᑎᑕᐅᑦᔪᑎᒋᓚᐅᖅᑕᑦᓯᓐᓂᑦ. 
4ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓂᒃ ᒥᑕᐅᑎᒋᓗᒍ ᐅᖃᕈᒫᖅᐳᓯ:
5ᐊᑕᓂᐅᑉ ᓇᐱᓯᒪᕔᑦ ᐱᐅᖏᑦᑐᓕᔪᑦ ᐊᔭᐅᑉᐱᐊᖏᑦ, ᐊᖓᔪᖅᑳᖅᔪᐊᓪᓗ ᐱᖁᔨᔪᓐᓇᐅᑎᒥᓄᑦ ᑎᒃᑯᐊᖅᓯᑦᔪᑎᖏᑦ. 
6ᓂᓐᖓᐅᒪᓂᕐᖕᒥᖕᓄᑦ ᐃᓄᖕᓂᒃ ᐊᓇᐅᓕᖅᓯᕙᓚᐅᖅᑐᑦ ᓄᖅᑲᓚᐅᖅᓯᒪᓇᑎᒃ, ᐃᓅᖃᑎᒌᒡᔪᐊᓂᒡᓗ ᓵᓚᒋᓯᒪᔭᒥᖕᓂᒃ ᐊᖓᔪᖅᑲᐅᕕᖃᖃᑦᑕᓚᐅᖅᑐᑦ ᐊᑭᕋᖅᑐᖅᓗᒋᑦ ᓄᖅᑲᐅᑦᔨᓚᐅᖅᓯᒪᓇᑎᒃ. 
7ᓄᓇᖅᔪᐊᓕᒫᖅ ᑕᕾᖅᓯᕐᖕᓇᖅᓯᕗᖅ ᓂᐰᑦᑑᓕᖅᓗᓂ; ᐃᓄᐃᑦ ᖁᕕᐊᓱᖕᓂᕐᖕᒧᑦ ᐃᓐᖏᕈᒫᖅᐳᑦ. 
8ᓇᐹᖅᑐᑦ ᓮᐳᕋᓯᒥᒃ ᑍᔭᐅᔪᑦ ᐃᓕᖕᓂᒃ ᖁᕕᐊᓲᑎᖃᓕᖅᐳᑦ, ᓇᐹᖅᑐᓪᓗ ᓰᑕᕆᓂᒃ ᑍᔭᐅᔪᑦ ᓕᐸᓇᓂᐅᑉ ᓄᓇᖓᓃᑦᑐᑦ, ᐅᖃᕈᒫᖅᐳᑦ, ‘ᒥᑭᒡᓕᑎᑕᐅᓯᒪᓕᖅᑎᓪᓗᓯ, ᓇᐹᖅᑐᓂᒃ ᓇᑲᑎᕆᔭᖅᑐᖅᑐᓂᑦ ᑎᑭᑕᐅᓚᐅᖅᓯᒪᔪᓐᓃᖅᐳᒍᑦ.’
9ᑐᖁᖓᔪᑦ ᓇᔪᒐᖓ ᐅᓇᓃᑦᑐᖅ ᐸᕐᖕᓇᓕᖅᐳᖅ ᐃᓕᖕᓂᒃ ᐸᕐᕆᐊᕈᒪᓪᓗᓂ ᕾᓕᕈᕕᑦ, ᑐᖁᖓᔪᑦ ᑕᕐᖕᓂᖏᑦ ᑐᐹᖅᓴᓕᖅᐰᑦ, ᐊᖓᔪᖅᑳᖅᔪᐊᕕᓃᑦ ᓄᓇᖅᔪᐊᕐᖕᒥ; ᐃᒃᓯᕙᐅᑕᖅᔪᐊᒥᖕᓂᑦ ᓂᑯᕕᐅᖅᑲᓕᖅᐳᑦ, ᐃᓅᖃᑎᒌᒡᔪᐊᑦ ᐊᖓᔪᖅᑳᖅᔪᐊᕕᓂᖏᑦ. 
10ᐃᓘᓐᓇᑎᒃ ᐅᖃᓕᕈᒫᖅᐳᑦ ᐃᓕᖕᓄᑦ ᐃᒤᓕᓗᑎᒃ: ‘ᐅᕙᑦᑎᑐᑦ ᓱᓇᐅᔪᓐᓃᕆᕗᑎᑦ! ᐅᕙᑦᑎᑐᑦ ᑍᒤᓕᖅᐳᑎᑦ! 
11ᐅᐱᒋᔭᐅᓪᓗᑎᑦ ᑯᑭᑦᑕᐸᐅᑎᓄᑦ ᓂᓪᓕᐊᑎᑦᓯᕕᐅᕙᓚᐅᖅᐳᑎᑦ, ᑕᑯᒋᑦ ᒫᓐᓇ ᑐᖁᖓᔪᑦ ᐃᓂᖓᓐᓃᓕᖅᐳᑎᑦ; ᓇᓪᓚᖓᕗᑎᑦ ᕿᑎᕈᓪᓕᖕᓂᒃ ᐊᓪᓕᓂᖃᖅᓗᑎᑦ ᐅᓕᖃᖅᓗᑎᓪᓗ ᖁᐱᕐᕈᓂᒃ.’
12ᕿᓚᖕᒥᑦ ᑲᑕᖕᓂᑰᕗᑎᑦ, ᓘᓯᕙᕐ, ᐅᓪᓘᑉ ᐅᓪᓗᕆᐊᕆᕚᑎᑦ ᖃᐅᕙᓪᓕᐊᓯᐅᑎᐅᑉ ᐃᕐᖕᓂᕆᕚᑎᑦ! ᓄᓇᒧᑦ ᐃᒋᑕᐅᓯᒪᕗᑎᑦ. ᐃᓅᖃᑎᒌᒡᔪᐊᓂᒃ ᒥᑭᒡᓕᑎᕆᕙᓚᐅᖅᑐᑎᑦ! 
13ᐆᒻᒪᑎᖕᓂ ᐅᖃᓚᐅᖅᐳᑎᑦ, ‘ᕿᓚᖕᒧᑦ ᖁᒻᒧᐊᖕᓂᐊᖅᐳᖓ ᒎᑎᐅᑉ ᐅᓪᓗᕆᐊᖁᑎᖏᑕ ᐅᖓᑖᓄᑦ; ᐃᒃᓯᕙᐅᑕᖅᔪᐊᕋ ᖁᑦᓯᖕᓂᖅᐹᒧᑦ ᐃᓕᔪᒪᕙᕋ; ᐃᒃᓯᕚᕈᒪᓪᓗᖓᓗ ᑲᑎᒪᔪᖅᔪᐃᑦ ᖃᖅᑲᖏᑕ ᖄᖓᓂ, ᖃᖅᑬᑦ ᓵᕘᓂᐅᑉ ᐳᖅᑐᓂᖅᐹᖓᓂ; 
14ᓄᕗᔧᑦ ᐳᖅᑐᓂᖅᐹᖓᑦᑕ ᐅᖓᑖᓄᐊᕐᖕᓂᐊᖅᐳᖓ, ᖁᑦᓯᖕᓂᖅᐹᖅ ᐊᑦᔨᒋᔪᒪᕙᕋ.’ 
15ᑲᑕᒃᑎᑕᐅᓯᒪᕗᑎᓪᓕ ᑐᖁᖓᔪᑦ ᐃᓂᖓᓐᓄᑦ, ᐃᑎᖅᓵᓘᑉ ᐃᑎᓂᖅᐹᖓᓄᑦ.
16ᐃᓕᖕᓂᒃ ᑕᑯᔪᑦ ᑕᑯᓐᓈᕈᒫᖅᐹᑎᑦ, ᐃᓱᒪᒋᓗᑎᓪᓗ, ‘ᑖᓐᓇ ᑕᕝᕚ ᓄᓇᖅᔪᐊᕐᖕᒥᒃ ᓴᔪᒃᐱᓗᒃᑎᑦᓯᕙᓚᐅᖅᑐᖅ, ᐊᖓᔪᖅᑲᐅᕕᒡᔪᐊᓂᒡᓗ ᑲᑉᐱᐊᓱᒃᑎᑦᓯᓂᕐᖕᒧᑦ ᓴᔪᒃᑎᑦᓯᕙᓚᐅᖅᑐᖅ, 
17ᓄᓇᖅᔪᐊᕐᖕᒥᒃ ᓯᐅᕅᓐᓇᖅᑎᑐᑦ ᐃᓄᖃᖏᑦᑐᑐᑦ ᑍᒤᑎᑦᓯᕙᓚᐅᖅᑐᖅ, ᐃᒡᓗᒐᓴᒡᔪᐊᓂᒃ ᐊᓯᕈᐃᕙᓚᐅᖅᑐᖅ, ᑎᒍᓯᒪᔭᒥᓂᒡᓗ ᐊᖏᕐᕋᖅᑎᑦᓯᕙᓚᐅᖏᑦᑐᖅ?’
18ᐃᓅᖃᑎᒌᒡᔪᐊᓕᒫᑦ ᐊᖓᔪᖅᑳᖅᔪᐊᖏᑦ ᑐᖁᔭᕌᖓᒥᒃ ᐱᐅᔪᓂᒃ ᐃᓂᖃᓲᖑᕗᑦ, ᐊᑐᓂᑦ ᐃᓗᕕᕐᖕᒥᖕᓂ; 
19ᐃᕝᕕᓪᓕ ᐊᓂᑕᐅᑐᐃᓐᓇᖅᓯᒪᕗᑎᑦ, ᐃᓗᕕᖅᓯᒪᓇᒡᓘᓐᓃᑦ, ᑎᒥᕕᓃᑦ ᑕᒫᓂᑐᐃᓐᓈᖅᑐᖅ ᓇᖁᔭᕐᖕᓇᖅᐳᖅ, ᐅᓇᑕᖅᑐᓂ ᑐᖁᑕᐅᔪᕕᓃᑦ ᐊᓐᓄᕌᕕᓂᖏᑎᑐᑦ, ᓴᕕᒡᔪᐊᒧᑦ ᑲᐱᔭᐅᓯᒪᔪᑎᑐᑦ, ᐃᑎᖅᓵᓘᑉ ᐅᔭᕋᖏᓐᓄᑦ ᐃᒋᑕᐅᑐᐃᓐᓇᖃᑕᐅᓯᒪᒐᒥ, ᑎᒥᕕᓂᖅᑐᑦ ᑐᓪᓕᕋᖅᑕᐅᑐᐃᓐᓇᖅᑐᑎᑐᑦ. 
20ᐃᓚᒋᓂᐊᓐᖏᓚᑎᑦ ᐃᓗᕕᖅᑕᐅᖃᑎᒋᓗᒋᑦ, ᓄᓇᖁᑏᑦ ᐊᓯᕈᓚᐅᕋᕕᐅᒃ, ᐃᓄᖁᑎᑎᓪᓗ ᑐᖁᕋᓚᐅᕋᕕᒋᑦ. ᐱᐅᖏᑦᑐᓕᔪᑦ ᑭᖑᕚᖏᑦ ᐊᑎᖃᖅᑎᑕᐅᒃᑲᓐᓂᕆᐊᖃᓐᖏᓚᑦ! 
21ᑐᖁᕅᓂᖅ ᐃᕐᖕᓂᖏᓐᓂᑦ ᐸᕐᖕᓇᐅᑕᐅᓕᖅᓕ ᓯᕗᓕᖏᑕ ᐸᓯᔭᒃᓴᐅᓂᕐᖏᑦ ᐱᑦᔪᑎᒋᓗᒋᑦ, ᑖᒃᑯᐊ ᒪᑭᓪᓗᑎᒃ ᓄᓇᖅᔪᐊᕐᖕᒥᒃ ᓇᖕᒥᓂᖅᑖᖁᓇᒋᑦ, ᓄᓇᖅᔪᐊᖅ ᐃᒡᓗᒐᓴᒡᔪᐊᓕᐊᖏᓐᓄᑦ ᑕᑕᑕᐅᖁᓇᒍ.”
22ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᐅᖃᖅᐳᖅ, “ᐅᓇᑕᕆᐊᕈᒫᖅᐸᒃᑲ ᐹᐱᓘᓂᐅᓪᓗ ᐊᑎᖓ ᓇᑲᑦᓱᒫᖅᐸᕋ ᐊᒥᐊᒃᑯᖃᖅᑎᖏᓪᓗᒋᑦ, ᕿᑐᕐᖓᖏᓪᓗ ᑭᖑᕚᒃᓴᖏᓪᓗ, ᐊᑕᓂᖅ ᐅᖃᖅᐳᖅ. 
23ᐃᒡᓗᒐᓴᖃᖅᕕᕕᓂᖓ ᐃᓂᒋᔭᐅᓕᖅᑎᑦᓱᒫᖅᐸᕋ ᐆᒪᔪᓄᑦ ᕼᐊᑦᔨᕼᐋᓄᑦ, ᐅᒃᐱᒡᔪᐊᓄᓪᓗ, ᐃᒪᖅᓱᓐᖑᖅᑎᑦᓱᒫᖅᓗᒍᓗ, ᓴᓂᐅᑎᒧᑦ ᐊᓯᕈᐃᔪᒧᑦ ᓴᓂᕈᒫᖅᐸᕋ ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᐅᖃᖅᐳᖅ.”
24ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᐅᖃᕕᒡᓗᓂ ᐊᖏᖅᓯᒪᖕᒪᑦ: “ᐃᓱᒪᓕᐅᕇᖅᓯᒪᒐᒪ, ᑍᒤᑦᓱᒫᖅᓗᓂᓗ, ᐋᖅᑭᒃᓱᕇᖅᓯᒪᒐᒃᑯ ᓴᖑᓂᐊᓐᖏᓚᖅ. 
25ᐊᓯᕆᐊᒥᐅᑦ ᐊᓯᕈᕈᒫᖅᐸᒃᑲ ᓄᓇᖁᑎᓐᓂᑦ; ᖃᖅᑲᖁᑎᓐᓃᑦᑐᑦ ᑐᓪᓕᕋᕈᒫᖅᐸᒃᑲ, ᐃᓄᖁᑎᒃᑲ ᓴᒃᑯᑕᐅᑎᑦᓱᒫᖅᐸᒃᑲ ᐅᖁᒤᒃᓴᖅᑎᑕᐅᓂᖏᓐᓂᓪᓗ ᐲᖅᑎᓪᓗᒋᑦ. 
26ᐋᖅᑭᒃᓯᒪᔭᕋ ᐃᒤᑉᐳᖅ ᓄᓇᖅᔪᐊᓕᒫᖅ ᐱᓪᓗᒍ; ᑕᓕᕋ ᑕᕝᕙ ᐃᓴᒃᓯᒪᔪᖅ ᐃᓅᖃᑎᒌᒡᔪᐊᓕᒫᓄᑦ. 
27ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᑍᒫᒃ ᐱᓇᓱᐊᕈᒪᕗᖅ, ᑭᓇᒧᑦ ᓄᖅᑲᖅᑎᑕᐅᔪᓐᓇᖅᐹ? ᐊᒡᒐᓂ ᐃᓴᒻᒥᓕᖅᐰᑦ ᑭᐊ ᐊᒻᒧᒃᑎᑦᓱᓐᓇᖅᐰᑦ?”
28ᐊᕐᕌᒍᒥ ᐊᖓᔪᖅᑳᖅᔪᐊᖅ ᐂᕼᐊᓯᐅᑉ ᐃᓅᔪᓐᓃᕈᑖᓂ ᐅᖃᐅᓰᑦ ᑕᒪᒃᑯᐊ ᐅᖃᐅᓯᕆᔭᐅᓚᐅᖅᐳᑦ: 
29“ᖁᕕᐊᓱᒋᐊᖃᓐᖏᓚᓯ, ᐱᓕᔅᑎᐊᒥᐅᑕᐅᔪᓯ ᐃᓕᑦᓯᓐᓂᒃ ᐊᓇᐅᓕᕈᑕᐅᓚᐅᖅᑐᖅ ᓇᐱᓯᒪᖕᒪᑦ, ᖁᒡᓗᒋᐊᖅᔪᐊᖅ ᑐᖁᒐᓗᐊᖅᐸᑦ ᑭᖑᕚᖃᕈᒫᖅᐳᖅ ᖁᒡᓗᒋᐊᒥᒃ ᑐᖁᓐᓇᖅᑐᓕᖕᒥᒃ, ᓴᖅᑭᑎᑦᓯᓗᓂᓗ ᖁᒡᓗᒋᐊᒥᒃ ᖃᖓᑕᔪᓐᓇᖅᑐᒥᒃ. 
30ᐊᒃᓗᔪᓂᑦ ᐊᔪᖅᓴᕐᖕᓂᖅᐹᑦ ᐃᕐᖕᓂᐊᖑᖅᑳᖅᑐᖁᑎᖏᑦ ᓂᕆᓇᓱᐊᕈᒫᖅᐳᑦ, ᐊᔪᖅᓴᖅᑐᓪᓗ ᓇᓚᔪᒫᖅᐳᑦ ᓯᕘᕋᒋᔭᖃᖏᓪᓗᑎᒃ; ᑐᓐᖓᕕᒃᓯᓕ ᑐᖁᑦᓱᒫᖅᐸᒃᑲ ᑳᖕᓇᖅᑐᖅᔪᐊᒧᑦ, ᐊᒥᐊᒃᑯᖏᓪᓗ ᑐᖁᕋᕈᒫᖅᐸᒃᑲ. 
31ᓂᐱᖃᖅᓗᓯ ᕿᐊᓕᕆᑦᓯ, ᐃᑎᖅᑕᖅᕕᐅᔪᓯ ᐃᒡᓗᒐᓴᒡᔪᐊᓄᑦ, ᕿᐊᒋᑦᓯ ᐃᒡᓗᒐᓴᒡᔪᐊᖑᔪᓯ; ᓯᕘᕋᓕᕆᑦᓯ, ᐱᓕᔅᑎᐊᒥᐅᖑᔪᓯ, ᐳᔪᖅ ᐅᓐᓄᐊᓪᓗᐊᑉ ᓇᓛᓂᑦ ᓴᖅᑭᑦᓱᒫᖅᐳᖅ, ᐅᓇᑕᖅᑐᒃᓴᒐᓴᒡᔪᐊᑦ ᓯᕘᕋᒋᔭᖃᖏᑦᑐᑦ ᐳᔫᖅᑎᑕᖓᑦ.” 
32ᖃᓄᖅᓕ ᑭᐅᔭᐅᓂᐊᓕᖅᐹᑦ ᐱᓕᔅᑎᐊᒥᑦ ᑐᓴᖅᑎᑦᓯᔭᖅᑐᖅᑐᑦ? “ᐅᖃᐅᑎᔪᒫᖅᐸᕗᑦ ᐊᑕᓂᖅ ᐃᓂᖃᕐᖕᓂᕋᖅᓗᒍ ᓮᐅᓂᒥ ᐃᓄᖁᑎᖏᓪᓗ ᐊᒃᓱᕈᖅᑎᑕᐅᓯᒪᔪᑦ ᓮᓕᓇᖅᑐᒥᒃ ᐃᓂᒃᓴᖅᓯᔪᒫᖅᐳᑦ ᑍᑲᓂ.”
