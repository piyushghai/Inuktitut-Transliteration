1ᐊᑕᓂᐅᑉ ᐅᓪᓗᖓ ᓇᓪᓕᐅᑎᔪᒫᖅᐳᖅ, ᐅᓇᑕᕐᖕᓂᖅᒧᑦ ᓵᓚᖃᓚᐅᖅᓗᓯ ᐱᖁᑎᑦ ᐱᔭᐅᔪᑦ ᐃᓕᑦᓯᓐᓄᑦ ᐊᒡᒍᖅᑕᐅᔪᒫᕐᖕᒪᑕ. 
2ᐃᓅᖃᑎᒌᒡᔪᐊᑦ ᑲᑎᑎᑦᓱᒫᖅᐸᒃᑲ ᐅᓇᑕᕆᐊᖅᑐᖁᓗᒋᑦ ᔪᕉᓴᓚᒥᒃ; ᓄᓇᓖᑦ ᓵᓚᒋᔭᐅᔪᒫᖅᐳᑦ, ᐃᒡᓗᐃᑦ ᐱᖁᑎᖏᑦ ᓱᕋᑦᑎᔭᐅᓗᑎᒃ ᑎᒡᓕᒐᖅᕕᐅᓗᑎᒡᓗ, ᐊᕐᖕᓁᓪᓗ ᖁᓄᔪᕐᖕᓂᐊᖅᑕᐅᓗᑎᒃ. ᓄᓇᓖᑦ ᐊᕝᕙᓪᓗᐊᖏᑦ ᑎᒍᔭᐅᓗᑎᒃ ᐊᐅᓪᓚᕈᑦᔭᐅᔪᒫᖅᐳᑦ, ᐃᓚᖏᓪᓕ ᐊᒥᐊᒃᑯᑦ ᐃᒡᓗᒐᓴᒡᔪᐊᕐᖕᓃᖏᓐᓇᕈᒫᖅᐳᑦ. 
3ᐊᑕᓂᐅᓪᓕ ᐃᓅᖃᑎᒌᒡᔪᐊᑦ ᐅᓇᑕᕆᐊᖅᑐᖅᓯᒪᔪᑦ ᐅᓇᑕᖅᕕᒋᓕᕈᒫᖅᐰᑦ, ᐅᓇᑕᕐᖕᓂᕐᖕᒥ ᐅᓇᑕᐅᑦᔨᖃᑦᑕᖅᓯᒪᒐᒥ. 
4ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᓇᖏᕈᒫᖅᐳᖅ ᐃᑎᒐᖏᑦ ᑐᖕᒪᖅᓗᑎᒃ ᖃᖅᑲᒥ ᐅᖅᓱᒃᓴᓕᖕᓂᒃ ᓇᐹᖅᑐᓕᖕᒥ, ᔪᕉᓴᓚᒥᑦ ᓯᕿᓂᐅᑉ ᓄᐃᕕᐊᑕ ᓇᓛᓃᑦᑐᒥ, ᖃᖅᑲᖅ ᐅᖅᓱᒃᓴᓕᖕᓂᒃ ᓇᐹᖅᑐᓕᒃ ᐊᕕᒍᒫᖅᐳᖅ ᒪᕐᕉᓕᓗᓂ ᓯᕿᓂᐅᑉ ᓄᐃᕕᐊᑕ ᓇᓛᓂᑦ, ᓯᕿᓂᐅᑉ ᓂᐱᕕᐊᑕ ᓇᓛᓄᑦ, ᓇᖅᓴᖅᔪᐊᖃᓕᖅᓗᓂ ᐊᑯᓐᓂᖓᓂ, ᖃᖅᑲᐅᑉ ᐊᕝᕙᖓ ᐅᓐᓄᐊᑉ ᓇᓛᓄᑦ ᐃᖏᕐᕋᓯᔪᒫᖅᐳᖅ, ᐊᕝᕙᖓᓗ ᓯᕿᓂᐅᑉ ᓇᓛᓄᑦ ᐃᖏᕐᕋᓯᓗᓂ. 
5ᐃᓕᑦᓯᓗ ᕿᒫᔪᒫᖅᐳᓯ ᖃᖅᑲᐅᑉ ᓇᖅᓴᖅᔪᐊᖓᒍᑦ, ᓇᖅᓴᔪᐊᖅ ᑎᑭᓯᒪᔪᒫᕐᖕᒪᑦ ᐊᔨᐅᓪᒧᑦ: ᕿᒫᔪᒫᖅᐳᓯ ᕿᒫᓚᐅᕋᑦᓯᑐᑦ ᓄᓇ ᓴᔪᒃᐱᓗᒃᑎᓪᓗᒍ ᐊᖓᔪᖅᑳᖅᔪᐊᖅ ᐅᔧᐊ ᔫᑕᒥ ᐊᖓᔪᖅᑳᖅᔪᐊᖑᑎᓪᓗᒍ. ᐊᑕᓂᖅ ᑕᕝᕙ ᒎᑎᒐ ᑎᑭᑦᓱᒫᖅᐳᖅ, ᐃᑦᔪᕐᖕᓁᑦᑐᖁᑎᓂ ᐃᓚᒋᓗᒋᑦ.
6ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ, ᖃᐅᒪᔪᖃᕈᒫᓐᖏᓚᖅ, ᑖᖅᑐᖃᕈᒫᕋᓂᓗ. 
7ᐅᓪᓗᖅ ᑍᓐᓇ ᐊᑦᔨᐅᔪᒫᖏᒻᒪᑦ, ᐊᑕᓂᐅᑉ ᖃᐅᔨᒪᔪᒫᖅᐹ, ᑕᒪᓐᓇ ᓇᓪᓕᐅᑎᒃᐸᑦ ᐅᓪᓗᑐᑦ ᖃᐅᒪᓂᖃᕈᒫᓐᖏᓚᖅ ᐅᓐᓄᐊᑐᓪᓗ ᑖᕐᖕᓂᖃᕈᒫᕋᓂ. ᑕᒪᓐᓇ ᓇᓪᓕᐅᑎᒃᐸᑦ ᐅᓐᓄᒃᐸᑦ ᖃᐅᒪᔪᒫᕆᕗᖅ.
8ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᐃᒥᖅ ᐃᓅᓯᖃᕐᖕᓇᖅᑐᒥᒃ ᐃᒪᓕᒃ, ᔪᕉᓴᓚᒥᑦ ᑰᓕᕈᒫᖅᐳᖅ, ᐊᕝᕙᖓ ᑰᒡᓗᓂ ᐃᒪᖅᔪᐊᕐᖕᒧᑦ ᓯᕿᓂᐅᑉ ᓄᐃᕕᐊᑕ ᓇᓛᓂᑦᑐᒧᑦ, ᐊᕝᕙᖓᓗ ᑰᒡᓗᓂ ᐃᒪᖅᔪᐊᕐᖕᒧᑦ ᐃᑎᕕᐊᓃᑦᑐᒧᑦ, ᑰᒍᒫᖅᐳᖅ ᐊᐅᔭᒃᑯᑦ ᐅᑭᐅᒥᓗ. 
9ᑕᒪᓐᓇ ᓇᓪᓕᐅᑎᒃᐸᑦ ᐊᑕᓂᖅ ᐊᖓᔪᖅᑳᖅᔪᐊᖑᔪᒫᖅᐳᖅ ᓄᓇᖅᔪᐊᓕᒫᒧᑦ: ᑍᑦᓱᒪᓂᓗ ᐊᑕᓂᖃᕈᒫᖅᐳᖅ ᐊᑕᐅᓯᕐᖕᒥᒃ, ᐊᑎᖓᓗ ᐃᑦᔪᕐᖕᓁᑦᑑᓗᓂ.
10ᓄᓇᓕᒫᖅ, ᒋᐸᒥᑦ ᕆᒪᓐ ᑎᑭᓪᓗᒍ, ᔪᕉᓴᓚᒥᑦ ᓯᕿᓂᐅᑉ ᓇᓛᓂᑦᑐᒧᑦ, ᑕᒪᓐᓇ ᓄᓇ ᒪᓂᕋᐅᓕᕈᒫᖅᐳᖅ. ᔪᕉᓴᓚᓕ ᐳᖅᑐᓯᒃᑲᓐᓂᕈᒫᖅᐳᖅ, ᐃᓂᒥᓃᓪᓗᓂ ᓱᓕ, ᐱᑦᔭᒥᓂᐅᑉ ᑭᖑᕚᖏᑕ ᐃᑎᖅᑕᖅᕕᖓᓂᑦ, ᐃᑎᖅᑕᖅᕕᒃ ᓯᕗᓪᓕᖅᐹᒥᒃ ᑍᔭᐅᔪᖅ ᑎᑭᓪᓗᒍ, ᖃᐅᔨᓴᖅᕕᖕᒥᑦ ᓇᐸᔪᒥᑦ ᕼᐊᓇᓂᐅᓪᒥᑦ ᐱᒋᐊᖅᓗᒍ ᐊᖓᔪᖅᑳᖅᔪᐊᑉ ᕔᓂᒃᓴᓕᐅᖅᕕᖓ ᑎᑭᓪᓗᒍ. 
11ᑕᒪᓐᓇ ᐃᓄᖏᓐᓂᒃ ᐃᓄᖃᕈᒫᖅᐳᖅ, ᓱᕋᑦᑎᔭᐅᒃᑲᓐᓂᕐᖕᓂᐊᕈᓐᓁᖅᓗᓂ; ᔪᕉᓴᓚᒥ ᑲᑉᐱᐊᓇᖅᑐᖃᒃᑲᓐᓂᕈᒫᓐᖏᓚᖅ.
12ᑕᕝᕙ ᔪᕉᓴᓚᒥᒃ ᐊᑭᕋᖅᑐᕋᓱᒃᑐᑦ ᓄᓇᐅᑉ ᐊᓯᖏᓐᓂᑦ ᐱᓯᒪᔪᑦ ᐊᑕᓂᐅᑉ ᐃᒫᒃ ᐋᓐᓂᐊᓇᖅᑐᖃᖅᑎᑦᓱᒫᖅᐰᑦ; ᐅᕕᓂᖏᑦ ᓄᖑᔪᒫᖅᐳᑦ ᓂᑯᕕᖓᑎᓪᓗᒋᑦ ᓱᓕ, ᐃᔨᖏᓪᓗ ᓄᖑᔪᒫᖅᐳᑦ ᐃᔨᓕᖅᕕᖏᓐᓂᑦ, ᐅᖃᖏᓪᓗ ᓄᖑᓪᓗᑎᒃ ᖃᓂᖏᓐᓂᑦ.
13ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᐊᑕᓂᐅᑉ ᐃᓄᐃᑦ ᐊᖏᔪᒥᒃ ᐅᐃᒪᔮᖅᑎᑦᓱᒫᖅᐰᑦ; ᐃᓅᖃᑎᒥᖕᓂᒃ ᐊᒡᒐᖏᑎᒍᑦ ᑎᒍᓯᓗᑎᒃ, ᑐᖁᕋᐅᑎᓇᓱᐊᕈᒫᖅᐳᑦ. 
14ᔫᑕᒥᓗ ᓄᓇᖃᖅᑐᑦ ᔪᕉᓴᓚᒥᐅᓂᒃ ᑕᐱᖃᕈᒫᖅᐳᑦ ᐅᓇᑕᖃᑎᒌᒡᓗᑎᒃ; ᐃᓅᖃᑎᒌᒡᔪᐊᑦ ᔪᕉᓴᓚᐅᑉ ᓯᓚᑖᓃᑦᑐᑦ ᐊᔪᖅᓴᖏᑦᔪᑎᖏᑦ ᐃᒤᑦᑐᑦ ᑲᑎᖅᓱᖅᑕᐅᔪᒫᖅᐳᑦ; ᒎᓗᑦ ᓯᐅᓪᕕᕆᓪᓗ ᐊᖏᔪᐊᓗᐃᑦ, ᐊᓐᓄᕌᓪᓗ ᐅᓄᖅᑐᐊᓗᐃᑦ.
15ᐊᑦᔨᐸᓗᐊᓂᒃᑕᐅᖅ ᕿᒻᒥᖅᔪᐊᑦ, ᓯᐅᑎᖅᑯᖅᑐᔪᓪᓗ ᕿᒻᒥᖅᔪᐊᓪᓗ ᕿᑐᕐᖓᖏᑦ ᐱᔭᐅᔪᒫᕆᕗᑦ, ᑳᒥᓖᓪᓗ ᓯᐅᑎᖁᖅᑐᔪᓪᓗ, ᓄᓇᓕᖕᓂᓗ ᐆᒪᔪᖁᑎᒋᔭᐅᔪᓕᒫᑦ.
16ᔪᕉᓴᓚᒥᒡᓕ ᐅᓇᑕᕋᓱᐊᓚᐅᖅᑐᑦ ᐃᓅᖃᑎᒌᒡᔪᐊᓂᑦ ᐊᒥᐊᒃᑯᖏᑦ, ᐊᕐᕌᒍᑕᒫᑦ ᔪᕉᓴᓚᒧᑦ ᒪᔪᐊᖃᑦᑕᕈᒫᖅᐳᑦ ᐊᖓᔪᖅᑳᖅᔪᐊᖅ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᑐᒃᓯᐊᖅᕕᒋᔭᖅᑐᖅᓗᒍ, ᓇᓪᓕᐅᓐᓂᖅᓯᐅᕆᐊᖅᑐᖅᓗᑎᒃ ᓇᓪᓕᐅᓂᕐᖕᒥᒃ ᑐᐱᖅᓯᒪᕕᖕᒥᒃ. 
17ᐃᓄᐃᑦ ᓄᓇᒦᑦᑐᑦ ᓇᓪᓕᐊᑐᐃᓐᓇᖅ ᔪᕉᓴᓚᒨᖏᑉᐸᑕ ᐊᖓᔪᖅᑳᖅᔪᐊᖅ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᑐᒃᓯᐊᖅᕕᒋᔭᖅᑐᖅᓗᒍ, ᕾᖏᑦᑐᑦ ᓯᓚᓗᒡᕕᐅᖃᑦᑕᕈᒫᓐᖏᓚᑦ. 
18ᐃᑦᔨᑉᑎᒥᐅᑦ ᓇᓪᓕᐅᓐᓂᖅᓯᐅᕆᐊᑐᖏᑉᐸᑕ, ᑖᒃᑯᐊ ᓯᓚᓗᒡᕕᐅᓂᐊᓐᖏᓚᑦ. ᐊᑕᓂᐅᑉ ᐋᓐᓂᐊᓇᖅᑐᒥᒃ ᑎᑭᕝᕕᐅᑎᑦᓱᒫᐰᑦ ᐃᓅᖃᑎᒌᒡᔪᐊᑦ ᓇᓪᓕᐅᓐᓂᖅᓯᐅᕆᐊᖏᑦᑐᑦ ᓇᓪᓕᐅᓐᓂᕐᖕᒥᒃ ᑐᐱᖅᓯᒪᕕᖕᒥᒃ ᐋᓐᓂᐊᖅᑎᑕᐅᑦᔪᓯᖏᑎᑐᑦ. 
19ᑕᒪᓐᓇ ᓱᒋᐊᖅᑕᐅᓂᐅᔪᒫᖅᐳᖅ ᐃᑦᔨᑉᑎᒥᐅᓄᑦ ᐃᓅᖃᑎᒌᒡᔪᐊᓄᓪᓗ ᐊᓯᖏᓐᓄᑦ ᓇᓪᓕᐅᓐᓂᕐᖕᒥ ᑐᐱᖅᓯᒪᕕᖕᒥᒃ ᓇᓪᓕᐅᓐᓂᖅᓯᐅᕆᐊᖏᑦᑐᓄᑦ.
20ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᕿᒻᒥᖅᔪᐊᑦ ᓯᕙᓂᐅᑎᖏᓐᓂ ᑎᑎᕋᖅᓯᒪᔪᒫᖅᐳᑦ ᐃᒫᒃ, “ᐊᑕᓂᖅ ᐃᑦᔪᕐᖕᓁᐳᖅ.” ᓂᕿᓕᐅᕈᑎᓕᒫᓪᓗ ᐊᑕᓂᐅᑉ ᐃᒡᓗᖓᓃᑐᑦ ᐅᐊᓴᖅᕖᑦ ᑐᓂᕐᕈᓯᖅᕕᐅᑉ ᓵᖓᓃᑦᑐᑦ ᐃᑦᔪᕐᖕᓁᖃᑕᐅᔪᒫᖅᐳᑦ. 
21ᖃᑦᑍᑦ ᓂᕿᓕᐅᕈᑎᓕᒫᑦ ᔪᕉᓴᓚᒥ ᔫᑕᒥᓗ ᐃᑦᔪᕐᖕᓁᑦᑑᔪᒫᖅᐳᑦ ᕿᓚᖕᒥᐅᒐᓴᒡᔪᐃᑦ ᐊᑕᓂᖓᓐᓄᑦ, ᑐᓂᕐᕈᓯᕆᐊᖅᑐᖅᑐᓕᒫᑦ ᖃᑦᑕᕐᖕᓂᑦ ᑖᒃᑯᓇᓂ ᓂᕿᓕᐅᕈᒫᖅᐳᑦ, ᐅᓪᓗᓂ ᑍᒃᑯᓇᓂ ᓂᐅᕕᕋᓱᐊᖅᑐᖃᕈᓐᓁᕈᒫᖅᐳᖅ ᐊᑕᓂᐅᑉ ᐃᒡᓗᖓᓂ.
