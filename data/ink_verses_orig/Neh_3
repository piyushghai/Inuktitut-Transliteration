1ᐃᒫᒃ ᑕᕝᕙ ᐃᒡᓗᒐᓮᑦ ᐊᕙᓗᖅᔪᐊᖓᑕ ᐋᖅᑭᒋᐊᖅᑕᐅᓂᖏᑦ ᐃᒤᓕᐅᓚᐅᖅᐳᑦ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓ ᐃᓔᐊᓯᑉ ᑐᓂᕐᕈᓯᖅᑎᑦᓯᔨᖁᑎᖏᓪᓗ ᐋᖅᑮᒋᐊᓚᐅᖅᐳᑦ ᓰᐲᑦ ᐃᑎᖅᑕᖅᕕᖓᓂᒃ, ᑐᓂᕐᕈᑎᒋᓪᓗᒍᓗ, ᐃᑎᖅᑕᖅᕕᐅᓪᓗ ᐅᒃᑯᐊᖓ ᒪᓕᒡᓗᒍ ᐊᕙᓗᐊᓗ ᑐᓂᕐᕈᑎᒋᓚᐅᖅᐹᑦ 100-ᐃᓪᓗ ᓇᐸᔪᖅᔪᐊᖓ ᕼᐊᓇᓂᐅᓪᓗ ᓇᐸᔪᖅᔪᐊᖓᓄᑦ.
2ᔨᕆᑰᑉ ᐃᓄᖏᑦ ᓴᓇᓚᐅᖅᐳᑦ ᓴᓂᐊᓃᑦᑐᒥᒃ.
3ᕼᐊᓯᓇᐅᑉ ᑭᖑᕚᖏᑦ ᓴᓇᓚᐅᖅᐳᑦ ᐃᖃᓗᐃᑦ ᐃᑎᖅᑕᖅᕕᖓᓂᒃ, ᐃᑎᖅᑕᖅᕕᐅᑉ ᓴᐅᓂᖏᑦ ᐃᓕᔭᐅᓚᐅᖅᐳᑦ ᖁᓛᓄᑦ, ᐊᑦᓱᖏᐅᑎᖏᓪᓗ ᓴᕕᕋᔭᑯᑖᖏᓪᓗ ᐃᓕᕔᑦ ᐃᑎᖅᑕᖅᕕᖕᒧᑦ.
4ᒥᕆᒫᑎᒃᑯᑦ ᔪᕅᐊᐅᑉ ᐃᕐᖕᓂᖓ, ᕼᐊᑰᔨᐅᑉ ᐃᕐᖑᑕᖏᑦ ᓴᓇᓚᐅᖅᐳᑦ ᓴᓂᐊᓃᑦᑐᒥᒃ.
5ᑎᑯᐊᒥᐅᑦ ᓴᓇᓚᐅᖅᐳᑦ ᓴᓂᐊᓃᑦᑐᒥᒃ, ᓄᓇᓕᖕᓂᓕ ᓯᕗᓕᖅᑎᖏᑦ ᓴᓇᔪᒪᓚᐅᓐᖏᓚᑦ ᑲᒪᔨᒋᔭᐅᔪᑦ ᑎᓕᓯᑦᔪᑎᒋᓚᐅᖅᑕᖏᓐᓂᒃ.
6ᔪᐃᐊᑕ ᐸᓯᐊᑉ ᐃᕐᖕᓂᖓ ᒥᓱᓚᒻᓗ ᐱᓱᑎᐊᑉ ᐃᕐᖕᓂᖓ ᓴᓇᓚᐅᖅᐳᑦ ᔨᓴᓈᑉ ᐃᑎᖅᑕᖅᕕᖓᓂᒃ, ᕿᔪᖏᑦ ᐋᖅᑭᓚᐅᖅᐰᑦ ᐃᑎᖅᑕᖅᕕᖏᑦ ᐃᓕᓚᐅᖅᐰᑦ, ᐊᑦᓱᖏᐅᑎᖏᓪᓗ ᓴᕕᕋᔭᑯᑖᖏᓪᓗ ᐋᖅᑭᓚᐅᖅᐰᑦ.
7ᒥᓚᑎᐊ ᒋᐱᐅᓂᒥᐅᑕᖅ, ᔧᑕᓐ ᒥᕈᓄᑍᒥᐅᑕᖅ, ᒋᐱᐅᓂᐅᓪᓗ ᒥᔅᐸᐅᓪᓗ ᐃᓄᖁᑎᖏᑦ ᓴᓇᓚᐅᖅᐳᑦ ᓴᓂᐊᓃᑦᑐᒥᒃ, ᐊᐅᓚᑦᓯᔨᐅᑉ ᐃᕗᕅᑎᐅᑉ ᐅᐊᖕᓇᖓᓃᑦᑐᒧᑦ ᐃᒡᓗᖓ ᑎᑭᓪᓗᒍ.
8ᐊᑦᔧᐅᓪ ᕼᐊᕋᕼᐂᐊᐅᑉ ᐃᕐᖕᓂᖓ, ᒎᓗᓕᕆᔨ ᓴᓇᓚᐅᖅᐳᖅ ᓴᓂᐊᓃᑦᑐᒥᒃ.
9ᕆᐰᐊ ᕼᐊᕆᐅᑉ ᐃᕐᖕᓂᖓ, ᐊᐅᓚᑦᓯᔨᐅᔪᖅ ᔪᕉᓴᓚᐅᑉ ᐊᕕᒃᓯᒪᓂᖓᑕ ᐊᕝᕙᖓᓂᒃ, ᓴᓇᓚᐅᖅᐳᖅ ᓴᓂᐊᓃᑦᑐᒥᒃ.
10ᔨᑍᐊ ᕼᐊᕈᒫᐸᐅᑉ ᐃᕐᖕᓂᖓ, ᓴᓇᓚᐅᖅᐳᖅ ᓴᓂᐊᓃᑦᑐᒥᒃ, ᐃᒡᓗᒥᑕ ᖃᓂᒋᔮᓃᑦᑐᒥᒃ.
11ᒪᓪᑬᔭ ᕼᐊᕆᒻᒥᐅᑉ ᐃᕐᖕᓂᖓ ᕼᐊᓲᑉᓗ ᐸᕼᐊᑕ-ᒧᐊᐱᐅᓪᓗ ᐃᕐᖕᓂᖓ ᓴᓇᓚᐅᖅᐳᖅ ᓴᓂᐊᓃᑦᑐᒥᒃ ᐊᕕᓐᓗ ᓇᐸᔪᖅᔪᐊᖓᓂᒃ.
12ᓴᓗᒻ ᕼᐊᓗᕼᐃᓴᑉ ᐃᕐᖕᓂᖓ, ᐊᐅᓚᑦᓯᔨᐅᔪᖅ ᔪᕉᓴᓚᐅᑉ ᐊᕕᒃᓯᒪᓂᖓᑕ ᐂᑉᐸᖓᓂᒃ, ᓴᓇᓚᐅᖅᐳᖅ ᓴᓂᐊᓃᑦᑐᒥᒃ, ᐸᓂᖏᓪᓗ ᐃᑲᔪᓚᐅᖅᐳᑦ ᓴᓇᑎᓪᓗᒍ.
13ᕼᐊᓄᓂ ᓄᓇᖃᓚᐅᖅᑐᖅᓗ ᐃᒡᓗᒐᓴᖕᓂ ᔭᓄᐊᒥ ᓴᓇᓚᐅᖅᐳᖅ ᓇᖅᓴᐅᑉ ᐃᑎᖅᑕᖅᕕᖓᓂᒃ, ᐃᑎᖅᑕᖅᕕᒡᓗ ᓴᓇᕚᑦ ᐅᒃᑯᐊᖏᓪᓗ ᐋᖅᑭᒃᐰᑦ ᐊᑦᓱᖏᐅᑎᖏᓪᓗ ᓴᕕᕋᔭᑯᑖᖏᓪᓗ ᐃᓕᕔᑦ, ᐊᑭᓐᓇᖅᓗ ᐋᖅᑭᒋᐊᖅᓗᒍ ᑕᑭᒡᓕᒋᐊᖅᐹᑦ 1,500-ᓂᒃ ᐃᑎᒐᖕᓂᒃ, ᓴᓂᒃᑯᕕᓕᐊᕆᐊᑉ ᐃᑎᖅᑕᖅᕕᖓ ᑎᑭᓪᓗᒍ.
14ᒪᓪᑬᔭ ᕆᑳᐱᐅᑉ ᐃᕐᖕᓂᖓ, ᐊᐅᓚᑦᓯᔨᐅᔪᖅ ᐱᑦᕼᐊᑲᕆᑉ ᐊᕕᒃᑐᖅᓯᒪᓂᖓᓄᑦ, ᓴᓇᓚᐅᖅᐳᖅ ᓴᓂᒃᑯᕕᓕᐊᕆᐊᑉ ᐃᑎᖅᑕᖅᕕᖓᓂᒃ; ᐃᑎᖅᑕᖅᕕᐅᑉ ᐊᕙᓗᖏᑦ ᐋᖅᑭᒃᓱᓚᐅᖅᐰᑦ, ᐊᑦᓱᖏᐅᑎᖏᓪᓗ ᓴᕕᕋᔭᑯᑖᖏᓪᓗ ᐋᖅᑭᓚᐅᖅᐰᑦ.
15ᓴᓗᒻ ᑯᓪ-ᕼᐅᔨᐅᑉ ᐃᕐᖕᓂᖓ, ᐊᐅᓚᑦᓯᔨᐅᔪᖅ ᒥᔅᐸᐅᑉ ᐊᕕᒃᑐᖅᓯᒪᓂᖓᓄᑦ, ᓴᓇᓚᐅᖅᐳᖅ ᐃᒥᖅᑕᖅᕕᐅᑉ ᐃᑎᖅᑕᖅᕕᖓᓂᒃ, ᐃᑎᖅᑕᖅᕕᒃ ᖁᓕᓚᐅᖅᐹ, ᐃᓂᖓᓅᖅᓗᒋᓪᓗ, ᑭᑭᐊᖏᓪᓗ ᓴᕕᕋᔭᖏᓪᓗ ᐋᖅᑭᓚᐅᖅᐰᑦ. ᑕᓯᓕᐊᖑᓯᒪᔫᓪᓗ ᓯᓛᒻᒥᐅᑉ ᐊᕙᓗᖏᑦ ᐋᖅᑭᓚᐅᖅᐰᑦ ᐊᖓᔪᖅᑳᖅᔪᐊᑉ ᐱᕈᖅᓰᕕᖁᑎᖓᑕ ᓴᓂᐊᓃᑦᑐᖅ, ᒪᔪᕋᐅᑎᓄᑦ ᑕᐅᓄᖓ ᑍᕕᑎᐅᑉ ᐃᒡᓗᒐᓴᖓᓃᑦᑐᓄᑦ ᑎᑭᓪᓗᒍ.
16ᓂᕼᐃᒤᐊ ᐊᔾᐴᑭᐅᑉ ᐃᕐᖕᓂᖓ, ᐊᐅᓚᑦᓯᔨᐅᔪᖅ ᐱᑦ-ᔪᕆᐅᑉ ᐊᕕᒃᑐᖅᓯᒪᓂᖓᑕ ᐂᑉᐸᖓᓂᒃ, ᓴᓇᓚᐅᖅᐳᖅ ᐋᖅᑭᒋᐊᖅᓯᓪᓗᓂ ᑍᕕᑎᐅᑉ ᐃᓗᕕᖓᑕ ᓯᕗᕌᓂᑦ ᑕᓯᕐᖕᒧᑦ ᐃᒥᖅᑕᖅᕕᓕᐊᕆᔭᐅᓯᒪᔪᒧᑦ, ᐊᒡᓛᑦ ᐊᔪᒐᖃᖏᑦᑑᑉ ᐃᒡᓗᖓᓄᑦ ᑎᑭᓪᓗᒍ.
17ᑖᒃᑯᐊ ᑭᖑᓂᖓᓐᓂ ᓕᕔᑎᑦ ᓴᓇᓚᐅᖅᐳᑦ ᐊᑭᓐᓇᒥᒃ ᐊᕕᒃᑐᖅᑕᐅᓯᒪᔪᓄᑦ:
18ᐸᕔ ᕼᐃᓇᑕᐅᑉ ᐃᕐᖕᓂᖓ, ᐊᐅᓚᑦᓯᔨᐅᔪᖅ ᑮᓚᐅᑉ ᐊᕕᒃᑐᖅᓯᒪᓂᖓᑕ ᐂᑉᐸᖓᓂ, ᓴᓇᓚᐅᖅᐳᖅ ᓴᓂᐊᓃᑦᑐᒥᒃ.
19ᐃᔨᕆ ᔩᓱᐊᑉ ᐃᕐᖕᓂᖓ, ᐊᐅᓚᑦᓯᔨᐅᔪᖅ ᒥᔅᐸᒥ, ᓴᓇᓚᐅᖅᐳᖅ ᐅᓇᑕᖅᑐᒃᓮᑦ ᐅᓇᑕᐅᑎᖃᖅᕕᖓᑕ ᓯᕗᕌᓂᑦ, ᐋᒧᕆᐅᑉ ᓴᖑᒋᐊᕐᖕᓂᖓᓄᑦ ᑎᑭᓪᓗᒍ.
20ᐸᕉᒃ, ᔭᐰᑉ ᐃᕐᖕᓂᖓ ᓴᓇᓚᐅᖅᐳᖅ ᓴᓂᐊᓃᑦᑐᒥᒃ ᐋᒧᕆᐅᑉ ᓴᖑᒋᐊᕐᖕᓂᖓᓂᑦ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᑕ ᐃᓔᐊᓯᑉ ᐃᒡᓗᖓᑕ ᐅᒃᑯᐊᖓ ᑎᑭᓪᓗᒍ;
21ᒥᕆᒫᑎ ᔪᕅᐊᐅᑉ ᐃᕐᖕᓂᖓ ᕼᐊᑰᔨᐅᓪᓗ ᐃᕐᖑᑕᖓᑕ, ᓴᓇᓚᐅᖅᐹ ᓴᓂᐊᓃᑦᑐᖅ ᐃᓔᐊᓯᐅᑉ ᐃᒡᓗᖓᑕ ᐃᓱᐊ ᑎᑭᓪᓗᒍ.
22ᐅᑯᐊ ᑐᓂᕐᕈᓯᖅᑎᑦᓯᔩᑦ ᓴᓇᓚᐅᖅᐳᑦ ᐊᑭᓐᓇᒥᒃ ᐊᕕᒃᑐᖅᓯᒪᔪᓂᒃ.
23ᐱᑦᔭᒥᓂᓗ ᕼᐊᓱᑉᓗ ᓴᓇᓚᐅᖅᐴᒃ ᑖᒃᑯᐊ ᓴᓂᐊᓃᑦᑐᒥᒃ, ᐃᒡᓗᒥᑕ ᓯᕗᕌᓃᑦᑐᒥᒃ;
24ᐱᓄᐃ, ᕼᐃᓇᑕᐅᑉ ᐃᕐᖕᓂᖓ, ᓴᓇᓚᐅᖅᐳᖅ ᓴᓂᒥᓃᑦᑐᒥᒃ, ᐊᔭᕅᐊᐅᑉ ᐃᒡᓗᖓᓂᑦ ᐋᒧᕆᐅᑉ ᓴᖑᒋᐊᕐᖕᓂᖓᓄᑦ; ᐊᒡᓛᑦ ᐊᑭᓐᓇᐅᑉ ᑎᕆᖅᑯᐊᓄᑦ ᑎᑭᓪᓗᓂ;
25ᐸᓚᐅᓪ, ᐅᔧᑉ ᐃᕐᖕᓂᖓ ᓴᓇᓚᐅᖅᐳᖅ ᓴᓂᒥᓃᑦᑐᒥᒃ, ᐱᒋᐊᖅᓗᓂ ᐋᒧᕆᐅᑉ ᓴᖑᒋᐊᕐᖕᓂᖓᑕ ᐃᒡᓗᐊᓂᑦ ᐱᒋᐊᖅᓗᓂ, ᐊᑭᓐᓇᐅᑉ ᑎᕆᖅᑯᐊᓄᑦ ᓇᐸᔪᖅᔪᐊᒧᑦ ᐊᖓᔪᖅᑳᖅᔪᐊᑉ ᐃᒡᓗᑯᑎᖓᓂᑦ ᖁᑦᓯᖕᓂᖅᓴᒧᑦ ᖃᐅᔨᓴᖅᑏᑦ ᐃᓂᒋᕙᒃᑕᖓᓄᑦ ᑎᑭᓪᓗᒍ;
26ᓯᕿᓂᐅᑉ ᓄᐃᕕᐊᑕ ᓇᓛᓃᑦᑐᒥᒃ ᐃᒥᖅᑕᖅᕕᐅᑉ ᐃᑎᖅᑕᖅᕕᖓᑕ ᓴᓂᐊᓄᑦ, ᓇᐸᔪᖅᔪᐊᒧᑦ ᑐᒃᓯᐊᖅᕕᒃᔪᐊᑉ ᓴᐴᓗᑕᖓᓄᑦ ᑎᑭᓪᓗᒍ. (ᑖᓐᓇ ᐃᒡᓗᒐᓴᐅᑉ ᐃᓗᐊᓂ ᑍᔭᐅᔪᖅ ᐅᐱᐅᓪᒥᒃ, ᑖᒃᑯᐊ ᑐᒃᓯᐊᖅᕕᒡᔪᐊᒥ ᓴᓇᔩᑦ ᐊᖏᕐᕋᖓᓂ.)
27ᑎᑯᐊᒥᐅᑦ ᓴᓇᓚᐅᖅᐳᑦ ᓴᓂᒥᓃᑦᑐᒥᒃ, ᑖᒃᑯᐊ ᓴᓇᔭᖏᑕ ᑭᒡᓕᖓᓃᑦᑐᒥᑦ, ᐱᒋᐊᖅᓗᑎᒃ ᓇᐸᔪᖅᔪᐊᑉ ᑐᒃᓯᐊᖅᕕᒡᔪᐊᑉ ᓴᐴᓗᑕᖓᑕ ᐊᑭᐊᓂᑦ ᐊᑭᓐᓇᒧᑦ ᐅᐱᐅᓪᑉ ᓴᓂᐊᓄᑦ ᑎᑭᓪᓗᒍ.
28ᑐᓂᕐᕈᓯᖅᑎᑦᓯᔨᒐᓔᑦ ᓴᓇᓚᐅᖅᐳᑦ ᓴᓂᒥᓃᑦᑐᓂᒃ, ᐅᓐᓄᐊᓪᓗᐊᑉ ᓇᓛᓃᑦᑐᒥᑦ ᐱᒋᐊᖅᓗᑎᒃ ᕿᒻᒥᖅᔪᐊᑉ ᐃᑎᖅᑕᖅᕕᖓᓂᑦ, ᐃᓘᓐᓇᑎᒃ ᓴᓇᓚᐅᖅᐳᑦ ᐃᒡᓗᒥᑕ ᓯᕗᕌᓃᑦᑐᒥᒃ.
29ᔭᑑᒃ, ᐃᒥᕆᐅᑉ ᐃᕐᖕᓂᖓ ᓴᓇᓚᐅᖅᐳᖅ ᓴᓂᑦᓯᐊᒥᓃᑦᑐᒥᒃ, ᐃᒡᓗᖓᑕ ᓯᕗᕌᓃᑦᑐᒥᒃ.
30ᑖᒃᑯᐊ ᐅᖓᑖᓂ ᕼᐊᓇᓁᐊ, ᓯᓕᒤᐊᐅᑉ ᐃᕐᖕᓂᖓ, ᕼᐊᓄᓂᐅᓪᓗ ᔭᓚᐸᐅᑉ ᐃᕐᖕᓂᖓᑕ ᐱᖓᓲᔪᖅᑕᖓᑦᑕ, ᓴᓇᓚᐅᖅᐹ ᓴᓂᒥᓃᑦᑐᖅ, ᑖᒃᑯᐊ ᐂᑉᐸᖓᓐᓂᒃ ᓴᓇᒋᐊᓪᓚᓚᐅᖅᐳᖅ.
31ᑖᒃᑯᐊ ᐅᖓᑖᓂ ᒪᓪᑬᔭ, ᒎᓗᓕᕆᔨ ᓴᓇᓚᐅᖅᐳᖅ ᓴᓂᑦᓯᐊᒥᓃᑦᑐᒥᒃ, ᐃᒡᓗ ᑐᒃᓯᐊᖅᕕᒡᔪᐊᑉ ᓴᓇᔨᖏᓐᓂᑦ ᓂᐅᕕᕐᖕᓂᐊᖅᑎᑦᓯᔨᓂᓪᓗ ᐊᑐᖅᑕᐅᔪᖅ ᐃᒡᓗ ᑎᑭᓪᓗᒍ, ᑖᓐᓇ ᒥᐱᑲᑦ ᐃᑎᖅᑕᖅᕕᖓ ᑐᒃᓯᐊᖅᕕᒡᔪᐊᒧᐊᕆᐊᖅ, ᐅᓐᓄᐊᓪᓗᐊᑉ ᓯᕿᓂᐅᓪᓗ ᓇᓛᓃᑦᑐᖅ ᐊᑭᓐᓇᐅᑉ ᑎᕆᖅᑯᐊᓂ ᐃᒡᓗᕈᓯᖅ ᖄᖓᓃᑦᑐᖅ ᑎᑭᓪᓗᒍ.
32ᒎᓗᓕᕆᔩᑦ ᓂᐅᕕᕐᖕᓂᐊᖅᑎᑦᓯᔩᓪᓗ ᓴᓇᓚᐅᖅᐳᑦ ᑭᖑᓪᓕᖅᐸᐅᓕᖅᑐᒥᒃ, ᐃᒡᓗᕈᓯᕐᖕᒥᑦ ᑎᕆᖅᑯᐊᑕ ᖄᖓᓃᑦᑐᒥᑦ ᐱᒋᖅᐊᓗᑎᒃ ᓰᐲᑦ ᐃᑎᖅᑕᖅᕕᐊ ᑎᑭᓪᓗᒍ.
