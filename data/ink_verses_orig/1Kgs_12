1ᕆᕼᐅᐳᐊᒻ ᓯᑭᒻᒧᐊᖅᐳᖅ, ᐃᓄᓕᒫᑦ ᐄᓴᕅᓕᒥᐅᑦ ᓯᑭᒻᒧᐊᕆᕗᑦ ᑖᑦᓱᒥᖓ ᐊᖓᔪᖅᑳᖅᔪᐊᓐᖑᖅᑎᑦᓯᔭᖅᑐᖅᓗᑎᒃ. 
2ᔨᕈᐳᐊᒻ ᓂᐹᑎᐅᑉ ᐃᕐᖕᓂᖓ ᑐᓴᕋᒥ ᑕᒪᑐᒥᖓ ᐃᑦᔨᑉᑎᒦᓪᓗᓂ ᓱᓕ, ᕿᒫᓯᒪᓚᐅᕋᒥ ᐊᖓᔪᖅᑳᖅᔪᐊᕐᖕᒥᑦ ᓲᓗᒨᓂᒥᑦ, ᑕᕝᕙ ᔨᕈᐳᐊᒻ ᐅᑎᖅᐳᖅ ᐃᑦᔨᑉᑎᒥᑦ. 
3ᐃᓄᐃᑦ ᑎᓕᓯᕗᑦ ᑎᑭᖁᓪᓗᒍ; ᑕᕝᕙ ᔨᕈᐳᐊᒻ ᐃᓄᓕᒫᓪᓗ ᑲᑎᓪᓗᑎᒃ ᕆᕼᐅᐳᐊᒧᐊᖅᐳᑦ ᐅᖃᐅᑎᓪᓗᒍᓗ, 
4“ᐊᑖᑕᕕᑦ ᓲᓗᒨᓂᐅᑉ ᐊᒃᓱᕈᕐᖕᓇᖅᑐᓂᒃ ᐱᓇᓱᐊᖅᑎᓚᐅᖅᐹᑎᒍᑦ. ᒫᓐᓇ ᑍᒤᒻᒪᑦ ᐅᖁᒤᑦᑐᑦ ᐊᒃᓱᕈᕈᑎᒋᓗᐊᖅᓯᒪᔭᕗᑦ ᐊᒃᓱᕈᕐᖕᓇᓗᐊᕈᓐᓃᖅᑎᒃᑯᕕᒋᑦ, ᑕᕝᕙ ᐃᓕᖕᓂᒃ ᐱᔨᑦᓯᕐᖕᓂᐊᖅᐳᒍᑦ.” 
5ᑖᑦᓱᒪ ᐅᖃᐅᑎᕔᑦ, “ᐊᖏᕐᕋᕆᑦᓯ ᐅᓪᓗᐃᑦ ᐱᖓᓱᑦ ᐊᓂᒍᖅᐸᑕ ᐅᑎᓛᕆᕗᓯ.” ᑕᕝᕙ ᐃᓄᐃᑦ ᐊᖏᕐᕋᖅᐳᑦ. 
6ᐊᖓᔪᖅᑳᖅᔪᐊᖅ ᕆᕼᐅᐳᐊᒻ ᐊᐱᖅᓱᖅᐳᖅ ᐃᓄᑐᖃᐅᓂᖅᓴᐅᔪᓂᒃ ᐊᑖᑕᒥ ᓲᓗᒨᓂᐅᑉ ᐃᓱᒪᓕᐅᖅᑎᕕᓂᖏᓐᓂᒃ, ᐅᖃᖅᓗᓂ, “ᖃᓄᖅ ᐃᓱᒪᕕᓯ ᐃᓄᐃᑦ ᐅᖃᐅᑎᒐᔭᕈᒃᑭᑦ?”
7ᑖᒃᑯᐊ ᑖᑦᓱᒧᖓ ᑭᐅᕗᑦ, “ᐃᓄᐃᑦ ᑖᒃᑯᐊ ᐱᔨᑦᓯᑦᓯᐊᕈᒪᒍᕕᒋᑦ ᑭᐅᑦᓯᐊᖅᓗᒋᓪᓗ ᕿᓄᐊᕆᔭᖏᓐᓂᒃ, ᑍᒤᒃᑯᕕᑦ ᐃᓕᖕᓄᑦ ᐱᔨᑦᓯᑦᓯᐊᕐᖕᓂᐊᖅᐳᑦ ᐃᓱᖃᖏᑦᑐᒧᑦ.”
8ᑭᓯᐊᓂ ᓈᓚᒍᒪᓚᐅᓐᖏᓚᖅ ᐊᖓᔪᒃᓯᐅᔪᑦ ᐅᖃᐅᓯᕆᔭᖏᓐᓂᒃ, ᐃᓅᓱᖕᓂᖅᓴᓅᖓᖅᓗᓂ ᐱᕈᖅᓴᖃᑎᒋᓚᐅᖅᑕᒥᓂᒃ ᐃᓱᒪᓕᐅᖅᑎᖃᖔᕈᒪᓚᐅᖅᐳᖅ. 
9ᑖᒃᑯᓄᖓ ᐊᐱᕆᒋᕔᑦ, “ᖃᓄᖅᓕ ᐃᓱᒪᕕᓯ? ᐃᓄᐃᑦ ᐅᖃᐅᑎᒐᔭᕈᒃᑭᑦ ᐅᕙᓐᓄᑦ ᐅᖃᓚᐅᖅᑐᑦ, ‘ᐊᑖᑕᕕᑦ ᐅᖁᒤᒃᓴᖅᑎᑦᓯᑦᔪᑎᒋᓚᐅᖅᑕᖏᑦ ᐅᕿᒡᓕᒋᐊᖅᑎᓚᐅᒃᑭᑦ’?”
10ᑖᒃᑯᐊ ᐃᓅᓱᒃᑐᑦ ᐱᕈᖅᓴᖃᑎᕕᓂᖏᑕ ᐅᖃᐅᑎᕚᑦ, “ᐃᓄᐃᑦ ᑖᒃᑯᐊ ᐅᖃᐅᑎᔭᕆᐊᖃᖅᐸᑎᑦ ᐃᓕᖕᓄᑦ ᐅᖃᓚᐅᖅᑐᑦ: ‘ᐊᑖᑕᕕᑦ ᐅᖁᒤᒃᓴᖅᑎᓚᐅᕐᖕᒪᑎᒍᑦ ᐱᓇᓱᐊᒐᒃᓴᑦᑎᓐᓂᒃ, ᑕᒪᓐᓇ ᐅᕿᒡᓕᒋᐊᖅᑎᑦᓱᓐᓇᖅᐱᐅᒃ ᐅᕙᑦᑎᓐᓄᑦ?’; ᑖᒃᑯᐊ ᐅᖃᐅᑎᔭᒃᓴᕆᕙᑎᑦ, ‘ᐃᕿᖅᑯᕋ ᓯᓕᖕᓂᖅᓴᐅᓂᐊᖅᐳᖅ ᐊᑖᑕᒪ ᖁᒃᑐᕋᖓᓂᑦ! 
11ᒫᓐᓇᓕ, ᐊᑖᑕᒪ ᐅᖁᒤᒃᓴᖅᑎᓚᐅᕐᖕᒪᓯ ᐊᒡᔭᕋᒃᓴᑦᓯᓐᓂᒃ, ᐅᕙᖓᓕ ᐅᖁᒤᓕᑎᒃᑲᓐᓂᕐᖕᓂᐊᖅᐸᒃᑲ. ᐊᑖᑕᒪ ᐋᖅᑭᒋᐊᖃᑦᑕᓚᐅᖅᐹᓯ ᐃᐱᕋᐅᑕᕐᖕᒧᑦ, ᐅᕙᖓᓕ ᐋᖅᑭᒋᐊᖃᑦᑕᕐᖕᓂᐊᖅᐸᑦᓯ ᓯᑯᕐᐱᐅᓂᓄᑦ ᑲᐴᑎᓕᖕᓄᑦ!’”
12ᐅᓪᓗᐃᑦ ᐱᖓᓱᑦ ᐊᓂᒍᕐᖕᒪᑕ ᔨᕈᐳᐊᒻ ᐃᓄᓕᒫᓂᒃ ᐃᓚᖃᖅᓗᓂ ᐊᖓᔪᖅᑳᖅᔪᐊᕐᖕᒧᑦ ᕆᕼᐅᐳᐊᒧᐊᖅᐳᑦ, ᐊᖓᔪᖅᑳᖅᔪᐊᖅ ᐅᖃᓚᐅᕐᖕᒪᑦ, “ᐅᓪᓗᑦ ᐱᖓᓱᑦ ᐊᓂᒍᖅᐸᑕ ᕾᓛᕆᕗᓯ.” 
13ᐊᖓᔪᖅᑳᖅᔪᐊᑉ ᐃᓄᐃᑦ ᐅᖃᖅᕕᒋᕔᑦ ᐋᓐᓂᕐᖕᓇᖅᑐᐊᓗᖕᓂᒃ, ᐃᓄᑐᖃᐅᓂᖅᓴᐅᔪᑦ ᐃᓱᒪᓕᐅᕈᑎᒋᓯᒪᔭᖏᑦ ᑲᒪᒋᓇᒋᑦ, 
14ᐅᖃᖅᕕᒋᕔᑦ ᐃᓅᓱᖕᓂᖅᓮᑦ ᐃᓱᒪᓕᐅᕈᑎᖏᑦ ᒪᓕᒡᓗᒋᑦ ᐅᖃᖅᓗᓂ, “ᐊᑖᑕᒪ ᐊᒡᔭᒐᒃᓴᑦᓯᓐᓂᒃ ᐅᖁᒤᒃᓴᖅᑎᓚᐅᖅᐹᓯ, ᐅᕙᖓᓕ ᐅᖁᒤᒃᓴᕈᑎᓯ ᐃᓚᒃᑲᓐᓂᕐᖕᓂᐊᖅᐸᒃᑲ; ᐊᑖᑕᒪ ᐋᖅᑭᒋᐊᖃᑦᑕᓚᐅᖅᐹᓯ ᐃᐸᕋᖅᑐᖅᓗᓯ; ᐅᕙᖓᓕ ᐋᖅᑭᒋᐊᖃᑦᑕᕐᖕᓂᐊᖅᐸᑦᓯ ᓯᑯᕐᐱᐅᓂᓄᑦ ᑲᐴᑎᓕᖕᓄᑦ.” 
15ᐊᖓᔪᖅᑳᖅᔪᐊᖅ ᐃᓄᐃᑦ ᐅᖃᐅᓯᕆᔭᖏᓐᓂᒃ ᓈᓚᓚᐅᓐᖏᓚᖅ, ᐊᑕᓂᐅᑉ ᐅᖃᐅᓯᕆᓚᐅᖅᑕᖓ ᓇᓛᐅᑦᓯᖁᓪᓗᒍ, ᐊᑕᓂᖅ ᐅᖃᓚᐅᕐᖕᒪᑦ ᐊᕼᐂᔭᒃᑯᑦ ᓮᓗᓁᑎᒥᐅᑕᒃᑯᑦ ᔨᕈᐳᐊᒻᒧᑦ ᓂᐹᑦ ᐃᕐᖕᓂᖓᓄᑦ.
16ᐃᓄᐃᑦ ᖃᐅᔨᒐᒥᒃ ᐊᖓᔪᖅᑳᖅᔪᐊᕐᖕᒧᑦ ᓈᓚᒃᑕᐅᖏᓐᓂᕐᖕᒥᖕᓂᒃ, ᐃᓄᐃᑦ ᐊᖓᔪᖅᑳᖅᔪᐊᕐᖕᒧᑦ ᑭᐅᕗᑦ, “ᖃᓄᖅ ᐱᕙᓪᓕᖅᑎᑕᐅᕕᒃᓴᖃᖅᐱᑖ ᑍᕕᑎᒃᑯᓐᓂᑦ? ᔩᓯᐅᑉ ᑭᖑᕚᖏᓐᓂᑦ ᑭᖑᕐᖑᑎᔭᒃᓴᖃᕈᓐᓃᖅᐳᒍᑦ, ᐊᑏ ᐄᓴᕅᓕᒥᐅᖑᔪᓯ ᐊᖏᕐᕋᑐᐃᓐᓇᓕᖅᑕ! ᑍᕕᑎᐅᑉ ᑭᖑᕚᖏᑦ ᐃᒻᒥᖕᓂᒃ ᑲᒪᒋᓂᐊᓕᕐᖕᒪᑕ.”
17ᕆᕼᐅᐳᐊᒻ ᐊᖓᔪᖅᑳᖅᔪᐊᖑᓕᓚᐅᖅᐳᖅ ᐄᓴᕅᓕᒥᐅᓄᑦ ᔫᑕᐅᑉ ᑭᖑᕚᖏᑕ ᓄᓇᖓᓃᑦᑐᓄᑦ ᐃᒡᓗᒐᓴᖏᓐᓄᓪᓗ.
18ᐊᖓᔪᖅᑳᖅᔪᐊᖅ ᕆᕼᐅᐳᐊᒻ ᑎᓕᓯᓚᐅᖅᐳᖅ ᐊᑐᕌᒻᒥᒃ, ᑖᓐᓇ ᐊᖓᔪᖅᑳᕆᔭᐅᔪᖅ ᓴᓇᔨᓄᑦ ᐊᒃᓱᕈᖅᑎᑕᐅᓪᓗᑎᒃ ᓴᓇᑎᑕᐅᔪᓄᑦ, ᑎᑭᒻᒪᑦ ᐄᓴᕅᓕᒥᐅᓕᒫᓄᑦ ᒥᓪᓗᖅᑕᐅᓪᓗᓂ ᑐᖁᑕᐅᕗᖅ. ᑕᕝᕙ ᕆᕼᐅᐳᐊᒻ ᑐᐊᕕᖅᓗᓂ ᕿᒧᒃᓯᐅᑎᒥᓄᐊᖅᓗᓂ ᐊᒃᓴᓗᐊᓕᖕᒧᑦ, ᕿᒫᒃᓯᕗᖅ ᔪᕉᓴᓚᒧᑦ. 
19ᑍᒪᓐᖓᓂᑦ ᐱᒋᐊᖅᓗᑎᒃ ᐅᓪᓗᒥᒧᑦ ᐄᓴᕅᓖᑦ ᐊᑭᕋᖅᑐᓕᖅᐳᑦ ᑍᕕᑎᐅᑉ ᑭᖑᕚᓕᒪᖏᓐᓂᒃ.
20ᐃᓄᐃᑦ ᐄᓴᕅᓕᒃᑯᑦ ᑐᓴᕋᒥᒃ ᔨᕈᐳᐊᒻ ᐅᑎᖅᓯᒪᓕᕐᖕᓂᖓᓂᒃ, ᕾᖁᕚᑦ ᑲᑎᒪᔪᓄᐊᖁᓪᓗᒍ ᑕᕝᕙᓂ ᐊᖓᔪᖅᑳᖅᔪᐊᓐᖑᖅᑎᑉᐹᑦ ᐄᓴᕅᓕᓕᒫᒧᑦ. ᑖᒃᑯᐊ ᒪᓕᒃᑐᖃᕈᓐᓃᓚᐅᖅᐳᑦ ᑍᕕᑎᐅᑉ ᑭᖑᕚᖏᓐᓂᒃ, ᔫᑕᐅᓪᓕ ᑭᖑᕚᖏᑦ ᒪᓕᒃᑐᑑᓕᖅᐳᑦ ᑍᕕᑎᐅᑉ ᑭᖑᕚᖏᓐᓂᒃ.
21ᕆᕼᐅᐳᐊᒻ ᑎᑭᓐᓇᒥ ᔪᕉᓴᓚᒧᑦ, ᑲᑎᖁᔨᕗᖅ 180,000-ᓂᒃ ᐅᓇᑕᖅᑐᒃᓴᑦᓯᐊᕙᐅᓂᖅᐹᓂᒃ ᔫᑕᐅᑉ ᐱᑦᔭᒥᓂᐅᓪᓗ ᑭᖑᕚᖏᓐᓂᒃ ᐅᓇᑕᕆᐊᕈᒪᓪᓗᓂ ᐄᓴᕅᓕᐅᑉ ᑭᖑᕚᖏᓐᓂᒃ, ᐊᖓᔪᖅᑳᖅᔪᐊᖃᖅᕕᒃ ᐅᑎᖅᑎᑦᓱᒪᓪᓗᒍ ᕆᕼᐅᐳᐊᒻᒧᑦ ᓲᓗᒨᓂᐅᑉ ᐃᕐᖕᓂᖓᓄᑦ. 
22ᒎᑎᐅᓪᓕ ᐅᖃᖅᑎᖓ ᓯᒤᐊ, ᒎᑎᒧᑦ ᐅᖃᐅᑎᔭᐅᕗᖅ, 
23“ᐅᖃᐅᑎᒍᒃ ᕆᕼᐅᐳᐊᒻ ᓲᓗᒨᓂᐅᑉ ᐃᕐᖕᓂᖓ, ᔫᑕᐅᑉ ᐊᖓᔪᖅᑳᖅᔪᐊᖓ, ᔫᑕᐅᓪᓗ ᐱᑦᔭᒥᓂᐅᓪᓗ ᑭᖑᕚᖏᑦ ᐃᓄᓕᒫᓪᓗ, 
24‘ᐊᑕᓂᖅ ᐃᒫᒃ ᐅᖃᖅᐳᖅ, ᐅᓇᑕᕆᐊᖅᑐᒃᓴᐅᓐᖏᓚᓯ ᓇᖕᒥᓂᖅ ᖃᑕᓐᖑᑎᑦᓯᓐᓄᑦ ᐄᓴᕅᓕᒥᐅᓄᑦ. ᑕᒪᑦᓯ ᐊᖏᕐᕋᑐᐃᓐᓇᓕᕆᑦᓯ ᑕᒪᓐᓇ ᐱᐅᓯᕆᓕᖅᑕᓯ ᐅᕙᖓ ᑍᒤᑎᓐᓇᒃᑯ.’” ᐊᑕᓂᐅᑉ ᐅᖃᐅᓯᕆᔭᖏᑦ ᑎᓕᓯᑦᔪᑎᖏᓪᓗ ᓈᓚᒃᑕᐅᓚᐅᖅᐳᑦ, ᐊᖏᕐᕋᖅᓗᑎᒃ ᐊᑕᓂᐅᑉ ᐅᖃᐅᓯᖓ ᒪᓕᒡᓗᒍ.
25ᐄᓴᕅᓕᐅᑉ ᐊᖓᔪᖅᑳᖅᔪᐊᖓ ᔨᕈᐳᐊᒻ ᓄᓇᓕᖕᒥᒃ ᓯᑭᒻᒥᒃ ᖃᖅᑲᓃᑦᑐᒥᒃ ᐊᕙᓗᖅᔪᐊᓕᐅᕆᓚᐅᖅᐳᖅ ᖃᖅᑲᓕᖕᓂ ᐃᕗᕅᒦᑦᑐᒥ, ᑕᕝᕙᓂᓗ ᓄᓇᖃᓚᐅᑲᒡᓗᓂ; ᓅᓚᐅᕆᕗᖅ ᐱᓄᐃᓕᒥᒃ ᓴᓇᓕᕆᓪᓗᓂ. 
26ᔨᕈᐳᐊᒻ ᐆᒻᒪᑎᒥᒍᑦ ᐃᓱᒪᖃᓚᐅᕐᖕᒪᑦ, “ᐊᖓᔪᖅᑳᖅᔪᐊᖃᖅᕕᒃ ᐅᑎᕐᖕᓂᐊᖅᑐᒃᓴᐅᓕᕆᕗᖅ ᑍᕕᑎᐅᑉ ᑭᖑᕚᖏᓐᓄᑦ; 
27ᐃᓄᐃᑦ ᔪᕉᓴᓚᒧᐊᕈᑎᒃ ᑐᓂᕐᕈᓯᕆᐊᖅᑐᖅᓗᑎᒃ ᑐᒃᓯᐊᖅᕕᒡᔪᐊᒥ, ᑕᕝᕙ ᐃᓄᐃᑦ ᐆᒻᒪᑎᖏᑦ ᐅᑎᕐᖕᓂᐊᕆᕗᑦ ᐊᑕᓂᕐᖕᒧᑦ, ᑐᖁᑕᐅᓗᖓᓗ ᐅᑎᕐᖕᓂᐊᖅᐳᑦ ᕆᕼᐅᐳᐊᒻᒧᑦ ᔫᑕᐅᑉ ᐊᖓᔪᖅᑳᖅᔪᐊᖓᓄᑦ.”
28ᐃᓱᒪᒃᓴᖅᓯᐅᓚᐅᖅᓗᓂ, ᒪᕐᕉᖕᓂᒃ ᐃᒻᒧᒃᓯᐅᒐᐅᑉ ᓄᕐᕋᓐᖑᐊᖏᖕᓂᒃ ᓴᓇᕗᖅ ᒎᓘᓪᓗᒋᒃ, ᐃᓄᐃᓗ ᐅᖃᐅᑎᓪᓗᓂᒋᑦ, “ᐊᑯᓂᐅᓗᐊᓕᕐᖕᒪᑦ ᑍᒪᓐᖓᑦ ᔪᕉᓴᓚᒧᐊᖃᑕᖅᓗᓯ ᑐᒃᓯᐊᕆᐊᖅᑐᖅᓗᓯ, ᐃᓕᑦᓯ ᐄᓴᕅᓖᑦ ᐃᓄᖏᑦ ᐅᕝᕙᐅᓇ ᒎᑎᓯ ᐃᑦᔨᑉᑎᒥᑦ ᐊᐅᓪᓚᖅᑎᑦᓯᓚᐅᖅᑐᖅ!” 
29ᐂᑉᐸᖓ ᓄᕐᕋᓐᖑᐊᖅ ᐃᓕᓪᓗᓂᐅᒃ ᐱᑎᓕᒧᑦ ᐂᑉᐸᖓᓗ ᑖᓐᒧᑦ. 
30ᑍᒤᒻᒪᑦ ᐃᓄᐃᑦ ᐊᔪᖅᑐᓕᓕᖅᐳᑦ, ᑐᒃᓯᐊᕆᐊᖃᑦᑕᖅᓗᑎᒃ ᐱᑎᓕᒧᑦ ᑖᓐᒧᓪᓗ. 
31ᔨᕈᐳᐊᒻ ᑐᒃᓯᐊᖅᕕᓕᐅᖅᑎᑦᓯᕗᖅ ᐱᖑᐃᑦ ᖄᖏᓐᓂ, ᓂᕈᐊᖅᓗᓂᓗ ᑐᓂᕐᕈᓯᖅᑎᑦᓯᔨᓂᒃ ᓕᕔᑎᐅᖏᑦᑐᓂᒃ.
32ᔨᕈᐳᐊᒻ ᐋᖅᑮᒃᑲᓐᓂᓚᐅᕆᕗᖅ ᐅᒃᐱᕐᖕᓂᖅ ᐱᑦᔪᑎᒋᓪᓗᒍ ᓇᓪᓕᐅᓐᓂᖅᓯᐅᖅᕕᖕᒥᒃ, ᐅᓪᓗᐃᑦ 15-ᖓᓂ ᑕᖀᑦ 8-ᖓᓂ, ᔫᑕᒥ ᓇᓪᓕᐅᓐᓂᖅᓯᐅᖅᕕᐅᑉ ᐊᑦᔨᖓᓂᒃ, ᑕᕝᕙᓂᓗ ᐱᑎᓕᒥ ᑐᓂᕐᕈᓯᖅᕕᖕᒥᒃ ᓄᕐᕋᓐᖑᐊᓄᑦ ᒎᓗᓄᑦ ᓴᓇᓚᐅᖅᐳᖅ, ᐃᓕᔭᐅᑎᓪᓗᒋᑦ ᐱᑎᓕᒥ ᑐᓂᕐᕈᓯᖅᑎᑦᓯᔨᒥᒡᓗ ᑎᓕᓯᓪᓗᓂ ᓴᓇᔭᕕᓂᖓᓂᒃ ᐱᔨᑦᓯᕐᖕᓂᐊᖅᑐᒥᒃ. 
33ᐅᓪᓗᐃᑦ 15-ᖓᓂ ᑕᖅᑮᑦ 8-ᖓᓂ ᓇᖕᒥᓂᕐᖕᒥᓄᑦ ᐅᐸᓗᖎᖅᑕᒥᓂᒃ ᑐᓂᕐᕈᓯᖅᓗᓂᓗ ᑐᓂᕐᕈᑎᒥᒃ ᑐᓂᕐᕈᓯᖅᕕᖕᒥ ᐱᑎᓕᒥ, ᐱᒋᐊᖅᑎᓚᐅᖅᑕᒥᓂᒃ ᓇᓪᓕᐅᓐᓂᖅᓯᐅᖅᑕᐅᖃᑦᑕᖁᓪᓗᒍ ᐄᓴᕅᓕᐅᑉ ᐃᓄᖏᓐᓄᑦ.
