1ᐄᓴᕅᓕᒥᐅᖑᖃᑎᑎᑦ ᐅᖃᐅᑎᒃᑭᑦ, “ᐊᒥ ᐃᒫᒃ—ᐃᓄᖁᑎᒃᑲ,” ᓇᔧᓪᓗ ᐅᖃᐅᑎᓗᒍ, “ᕈᕼᐋᒪ ᐃᒫᒃ—ᓂᑲᒋᔭᐅᓕᖅᐳᑎᑦ.”
2“ᐊᓈᓇᓯ ᐊᔪᐃᓐᓈᕆᓯᐅᒃ ᐅᑎᖅᑯᓪᓗᒍ, ᓄᓕᐊᕆᔪᓐᓁᕋᒃᑯ ᑖᑦᓱᒪᓗ ᐅᐃᒋᔪᓐᓁᕐᖕᒪᖓ, ᐊᔪᐃᓐᓈᕆᓯᐅᒃ ᐊᑐᒐᐅᔪᓐᓁᖁᓪᓗᒍ ᐊᑭᓕᖅᑕᐅᓂᕐᖕᒧᑦ, ᐊᓯᓐᓂᐊᖅᑎᐅᔪᓐᓁᖁᓪᓗᒍᓗ. 
3ᑐᓴᖏᑉᐸᑦ, ᐊᓐᓄᕅᔭᕐᖕᓂᐊᖅᐸᕋ ᐊᓐᓄᕌᖃᕈᓐᓁᖁᓪᓗᒍ ᐃᓅᓕᓵᕐᖕᓂᕆᓚᐅᖅᑕᒥᑐᑦ, ᐸᓂᖅᑎᓐᓂᐊᖅᐸᕋ ᓄᓇᑐᑦ ᓱᓇᖃᖏᑦᑐᑎᑐᑦ, ᐃᒥᕈᓕᖅᑎᓐᓂᐊᖅᐸᕋᓗ ᓄᓇᑐᑦ ᐸᓂᖅᑐᑐᑦ, ᑐᖁᓂᐊᖅᐳᖅᓗ ᖀᓪᓗᓂ. 
4ᕿᑐᕐᖓᖏᑦ ᓂᑲᒋᓂᐊᓐᖏᓐᓂᕙᒃᑲ, ᐊᑭᓕᖅᑕᐅᓂᕐᖕᒧᑦ ᐊᑐᖅᑕᐅᓂᒃᑯᑦ ᕿᑐᕐᖓᕆᔭᐅᖕᒪᑕ. 
5ᐊᓈᓇᖓ ᐊᑭᓕᖅᑐᖅᑕᐅᓪᓗᓂ ᐊᖑᓐᓂᐊᖅᑎᐅᓚᐅᕐᖕᒪᑦ; ᑖᒃᑯᐊᓗ ᕿᑐᕐᖓᖅᑖᕆᓚᐅᕐᖕᒪᒋᑦ ᑲᓐᖑᓇᖅᑐᒃᑯᑦ. ᓇᖕᒥᓂᖅ ᐅᖃᓚᐅᕐᖕᒪᑦ, ‘ᐱᖃᑎᒋᖃᑦᑕᖅᑕᓐᓄᐊᕈᒪᓕᖅᐳᖓ, ᑖᒃᑯᓄᖓ ᓂᕿᖃᖅᑎᑕᐅᕙᒃᑲᒪ ᐃᒪᖃᖅᑎᑕᐅᓪᓗᖓᓗ, ᐊᓐᓄᕌᖃᖅᑎᑕᐅᒐᒪ, ᐅᖅᓱᒃᓴᖃᖅᑎᑕᐅᓪᓗᖓᓗ ᕔᓂᖃᖅᑎᑕᐅᒐᒪ.’
6ᑍᒤᒻᒪᑦ ᐊᕙᓗᓕᐅᕐᖕᓂᐊᖅᐸᕋ ᐅᖅᐱᖕᓄᑦ ᑲᑭᓐᓇᖅᑐᓕᖕᓄᑦ; ᐊᕙᓗᓕᐅᖅᓗᒍ ᐊᑭᓐᓇᓕᐅᕈᑎᓂᐊᖅᐸᕋ ᓴᐴᓗᑦᓯᖅᓗᒍ, ᐊᓂᕕᒃᓴᒥᓂᒃ ᓇᓂᓯᔪᓐᓁᓪᓕᖁᓪᓗᒍ. 
7ᐱᖃᑎᒋᕙᒃᑕᒥᓂᒃ ᒪᓕᖕᓂᐊᕋᓗᐊᖅᐳᖅ, ᐊᖑᓂᐊᓐᖏᓔᓪᓕ; ᕿᓂᕐᖕᓂᐊᕋᓗᐊᖅᐰᑦ ᓇᓂᓂᐊᓐᖏᓔᓪᓕ. ᑕᕝᕙ ᐅᖃᓕᕈᒫᖅᐳᖅ, ‘ᐅᑎᕈᒪᓕᖅᐳᖓ ᓯᕗᓪᓕᖅᐹᒥᒃ ᐅᐃᒋᓯᒪᔭᓐᓄᑦ, ᑍᑲᓂ ᐱᑦᓯᐊᖅᑕᐅᓂᖅᓴᐅᓚᐅᕋᒪ ᒫᓐᓇᒥᑦ.’
8ᖃᐅᔨᒪᓐᖏᓚᖅᓕ ᐅᕙᖓ ᓂᐊᖂᔭᒃᓴᒥᒃ ᑐᓂᓚᐅᕋᒃᑯ, ᕔᓂᒥᒃ, ᐅᖅᓱᒥᒡᓗ, ᓯᐅᓪᕕᕆᓂᒃ ᒎᓗᓂᒡᓗ ᐊᑐᓚᐅᖅᑕᓕᒫᖏᓐᓂᒃ ᑖᒃᑯᐊᓗ ᐱᔨᑦᓯᕈᑎᒋᓚᐅᖅᐰᑦ ᐰᓕᒥᒃ. 
9ᑍᒤᒻᒪᑦ ᑲᑎᖅᓱᐃᕕᒃ ᓇᓪᓕᐅᑎᒃᐸᑦ ᑐᓂᕐᕈᑎᒋᓚᐅᖅᑕᒃᑲ ᐅᑎᖅᑎᑦᓱᒫᓕᖅᐸᒃᑲ ᓂᐊᖂᔭᒃᓮᑦ ᕔᓃᓪᓗ; ᐊᖅᓵᖅᓗᒍᓗ ᓄᕕᖅᓵᒃᓴᓂᒃ ᐊᓐᓄᕌᒃᓴᓂᒡᓗ, ᐊᓐᓄᕌᖃᖏᓐᓂᖓᑕ ᐅᓕᒃᓯᒪᑦᔪᑎᒋᓚᐅᖅᑕᖏᓐᓂᒃ. 
10ᒫᓐᓇ ᐊᓐᓄᕅᔭᕐᖕᓂᐊᓕᖅᐸᕋ ᑲᓐᖑᒋᔭᖏᑦ ᓴᖅᑭᔮᓕᖅᓗᑎᒃ ᐱᖃᑎᒋᕙᓚᐅᖅᑕᖏᑦ ᑕᑯᓐᓇᖅᑎᓪᓗᒋᑦ, ᑭᓇᒧᓪᓘᓐᓃᑦ ᓴᐳᑎᔭᐅᔪᓐᓇᕐᖕᓂᐊᓐᖏᓚᖅ ᐱᔪᓐᓇᕐᖕᓂᓐᓂᑦ. 
11ᓄᖅᑲᖅᑎᑦᓱᒫᖅᐸᒃᑲᓗ ᖁᕕᐊᓱᒡᓗᑎᒃ ᑲᑎᓐᓂᕆᕙᒃᑕᖏᑦ, ᓇᓪᓕᐅᓐᓂᖅᓯᐅᖅᕕᒋᕙᒃᑕᖏᓪᓗ, ᑕᖅᑭᓂᕋᑖᒥ, ᓴᐸᑎᒥᓗ ᑲᑎᓂᕆᕙᒃᑕᖏᑦ, ᓇᓪᓕᐅᓐᓂᖅᓯᐅᕐᖕᓂᕐᖕᒧᓪᓗ ᑲᑎᓐᓂᕆᕙᒃᑕᓕᒫᖏᑦ. 
12ᒪᓂᖅᑭᑎᕐᖕᓂᐊᖅᐸᒃᑲᓗ ᕔᓂᓕᒃᓴᓄᑦ ᐸᐅᕐᖓᓄᑦ ᐱᕈᖅᓰᕕᖏᑦ ᐱᕈᖅᑐᓖᓪᓗ ᐱᒋᓕᖕᓂᒃ ᓇᐹᖅᑐᐃᑦ, ᐅᖃᐅᓯᕆᓚᐅᖅᑕᖏᑦ, ‘ᒪᑯᐊ ᐊᑭᓕᖅᑕᐅᑦᔪᑎᒋᓯᒪᔭᒃᑲ ᐱᖃᑎᒋᕙᒃᑕᒪ ᑐᓂᓚᐅᖅᑕᖏᑦ.’ ᑕᒪᒃᑯᐊ ᓇᐹᖅᑐᓕᒡᔪᐊᓐᖑᖅᑎᑦᓱᒫᖅᐸᒃᑲ, ᐆᒪᔪᓄᓪᓗ ᓄᔪᐊᖅᑐᓄᑦ ᓂᕆᔭᐅᔪᒫᖅᐳᑦ. 
13ᓱᒋᐊᕐᖕᓂᐊᖅᐸᕋᓗ ᓇᓪᓕᐅᓐᓂᖅᓯᐅᖃᑦᑕᕐᖕᓂᕆᓚᐅᖅᑕᖓᓄᑦ ᐰᓕᒧᑦ ᐃᑭᑦᓯᓂᕆᖃᑦᑕᓚᐅᑕᖓᓄᓪᓗ ᐃᓯᖅᓗᐊᕐᖕᓂᑎᑦᓯᓂᕐᖕᒥᒃ ᑖᒃᑯᓄᖓ ᐱᐅᓴᐅᑎᓂᒡᓗ ᐊᑐᖃᑦᑕᕐᖕᓂᕆᔭᖓ ᓇᒡᒍᐊᕐᖕᒥᖕᓂᒡᓗ, ᐱᖃᑎᒋᕙᒃᑕᒥᓄᓪᓗ ᐅᐸᒍᑎᖃᑦᑕᓚᐅᕐᖕᓂᖓᓄᑦ, ᐅᕙᓐᓂᒡᓗ ᐳᐃᒍᐃᓂᕆᓚᐅᖅᑕᖓᓄᑦ, ᐅᖃᖅᐳᖅ ᐊᑕᓂᖅ.”
14“ᑍᒤᒻᒪᑦ, ᑕᑯᒋᑦ, ᓇᕆᐊᓕᖅᓯᒪᓗᒍ ᐃᓄᖃᖏᑦᑐᒧᐊᕈᑎᔪᒫᖅᐸᕋ, ᑍᑲᓂᓗ ᐅᖃᖅᕕᒋᔪᒫᖅᐸᕋ ᐅᖃᐅᓯᕐᖕᓄᑦ ᓇᒡᓕᒃᑐᖅᑐᓄᑦ. 
15ᑍᑲᓂᓗ ᐸᐅᕐᖓᓂᒃ ᐱᕈᖅᓰᕕᖁᑎᖏᑦ ᑐᓂᔪᒫᖅᐸᒃᑲ, ᐂᑯᐊᓗ ᓇᖅᓴᖅ ᐅᖁᒤᒃᓴᕐᖕᓇᖅᑐᖅ ᐅᒃᑯᐊᓐᖑᖅᑎᑦᓱᒫᖅᐸᕋ ᓂᕆᐅᖕᓂᕐᖕᒧᑦ. ᑕᕝᕙᓂᓗ ᑭᐅᓕᕈᒫᖅᐳᖅ ᐅᕕᒃᑲᐅᓪᓗᓂ ᐱᓂᐊᕐᖕᓂᕆᓚᐅᖅᑕᒥᑐᑦ, ᑎᑭᕋᑖᖅᓯᒪᓂᕆᓚᐅᖅᑕᒥᑐᑦ ᐃᑦᔨᑉᑎᐅᑉ ᓄᓇᖓᓂᑦ. 
16ᑕᒪᓐᓇ ᐅᓪᓗᖅ ᓇᓪᓕᐅᑎᒃᐸᑦ, ᐊᑕᓂᖅ ᐅᖃᖅᐳᖅ, ᐅᖃᐅᑎᓕᕈᒫᖅᐸᕐᖕᒪ ‘ᐅᐃᒋᕙᒋᑦ,’ ᑍᔪᓐᓃᖅᓗᖓᓗ ‘ᐰᓕᖁᑎᒐ.’ 
17ᐰᓕᐅᑉ ᐊᑎᖓᓂᒃ ᐅᖃᖃᑦᑕᕈᓐᓃᖅᑎᑦᓱᒫᖅᐸᕋ, ᐊᑎᖓᓗ ᐅᖃᖅᑕᐅᖃᑦᑕᕈᓐᓃᕈᒫᖅᐳᖅ.
18ᑕᕝᕙᓂᓗ ᐊᖏᖃᑎᒌᖕᓂᖃᖅᑎᑦᓯᔪᒫᖅᐳᖓ ᐃᓕᑦᓯᓐᓂᒃ ᐃᖅᓯᓇᖅᑐᑦ ᐆᒪᔪᓕᒫᑦ ᓇᑎᕐᖕᓇᒦᑦᑐᑦ, ᑎᖕᒥᐊᓪᓗ ᖃᖓᑕᕙᒃᑐᑦ, ᓄᓇᒥᓗ ᐹᕐᖑᖅᐸᒃᑐᑦ ᐃᓚᒋᓗᒋᑦ; ᐅᓇᑕᐅᑏᓪᓗ ᐲᖅᑎᑦᓱᒫᖅᐸᒃᑲ ᓄᓇᒥᑦ, ᐱᑎᒃᓰᑦ, ᓴᕕᒡᔪᐊᓪᓗ, ᐃᓱᒫᓗᓇᖏᑦᑐᒥ ᑲᑉᐱᐊᓇᖏᑦᑐᒥᓗ ᐃᓂᖃᖁᓪᓗᒋᑦ. 
19ᐄᓴᕅᓖ, ᓄᓕᐊᖅᑖᕆᔪᒫᖅᐸᒋᑦ ᐃᓱᖃᖏᑦᑐᒧᑦ; ᓄᓕᐊᖅᑖᕆᔪᒫᖅᐸᒋᑦ ᓇᓛᒎᕐᖕᓂᕐᖕᒥ ᐊᑦᔨᒌᒃᑎᑦᓯᓂᕐᖕᒥᓗ, ᓇᒡᓕᖕᓂᕐᖕᒥᓗ ᓱᖁᓯᔪᐃᑦᑐᒥ, ᓈᒃᑭᒍᓱᖕᓂᕐᖕᒥᓗ. 
20ᓄᓕᐊᖅᑖᕆᔪᒫᖅᐸᒋᑦ ᓱᑯᓯᔪᐃᑦᑑᓂᕐᖕᒥ; ᖃᐅᔨᔪᒫᖅᐳᑎᓪᓗ ᐊᑕᓂᕐᖕᒥᒃ.
21ᑕᒪᓐᓇᓗ ᓇᓪᓕᐅᑎᒃᐸᑦ, ᐊᑕᓂᖅ ᐅᖃᖅᐳᖅ, ᕿᓚᒃ ᑭᐅᔪᒫᖅᐸᕋ ᑭᐅᖁᓪᓗᒋᑦ ᓄᓇᖅᔪᐊᕐᖕᒥᒃ.
22ᓄᓇᖅᔪᐊᖅᓗ ᑭᐅᔪᒫᖅᐳᖅ ᐱᕈᖅᑐᒃᓴᓄᑦ ᓂᐊᖂᔭᒃᓴᓄᑦ, ᕔᓂᒃᓴᓄᑦ, ᐱᕈᖅᑐᓄᓪᓗ ᐅᖅᓱᒃᓴᓄᑦ, ᑖᒃᑯᐊᓗ ᑭᐅᔪᒫᖅᐳᑦ ᔨᔭᕆᐅᓪᒧᑦ.
23ᑖᓐᓇᓗ ᑲᓐᖓᖅᓱᐃᕕᒋᔪᒫᖅᐸᕋ ᓇᖕᒥᓂᓐᓂᒃ ᓄᓇᒥ ᐊᔪᖅᓴᕈᓐᓁᖅᑎᓪᓗᒍ. ᓂᑲᒍᓱᖕᓂᕐᖕᒥᒡᓗ ᓴᖅᑭᑎᑦᓯᕕᒋᔪᒫᖅᐸᕋ ᓇᒡᓕᒋᔭᐅᖏᑦᑑᔪᓐᓃᖅᓗᓂ, ᑍᒃᑯᐊᓗ ᐅᖃᐅᑦᔭᖃᑦᑕᓚᐅᖅᑐᑦ ᐃᓄᖁᑎᒋᓐᖏᑕᒃᑲ, ᐅᖃᐅᑎᔪᒫᖅᐸᒃᑲ ‘ᐃᓄᖁᑎᒋᕙᑦᓯ’; ᑖᒃᑯᐊᓗ ᑭᐅᔪᒫᖅᐳᑦ, ‘ᐃᕝᕕᑦ ᒎᑎᒋᕙᑦᑎᒋᑦ.’”
