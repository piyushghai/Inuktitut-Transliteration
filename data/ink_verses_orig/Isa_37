1ᐊᖓᔪᖅᑳᖅᔪᐊᖅ ᕼᐃᔨᑬᐊ ᑐᓴᕋᒥ, ᐊᓐᓄᕌᓂ ᐊᓕᒃᐰᑦ ᕿᒃᓵᒃᑐᖅᓯᐅᑎᒥᒃ ᐃᒃᐱᐊᖅᔪᒐᔭᐅᔮᖅᑐᒥᒃ ᐊᑎᓪᓗᓂ, ᐊᑕᓂᐅᓪᓗ ᐃᒡᓗᖓᓄᑦ ᐂᕗᖅ. 
2ᑎᓕᓯᓪᓗᓂᓗ ᐃᓔᐊᑭᒻᒥᒃ ᐊᖓᔪᖅᑳᖅᔪᐊᑉ ᐃᒡᓗᖓᓄᑦ ᑲᒪᔨᒻᒪᕆᐅᔪᒥᒃ, ᓯᑉᓇᒥᒡᓗ ᑎᑎᕋᖅᑎᐅᔪᒥᒃ, ᑐᓂᕐᕈᓯᖅᑎᑦᓯᔩᓪᓗ ᓯᕗᓕᖅᑎᖏᓐᓂᒃ, ᑖᒃᑯᐊᓗ ᕿᒃᓵᒃᑐᖅᓯᐅᑎᒥᒃ ᐃᒃᐱᐊᖅᔪᒐᔭᐅᔮᖅᑐᒥᒃ ᐊᓐᓄᕌᖅᓯᒪᓪᓗᑎᒃ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓄᑦ ᐂᓮᐊᓯᒧᑦ ᐂᒨᓯᐅᑉ ᐃᕐᖕᓂᖓᓄᑦ ᐂᕗᑦ. 
3ᐃᒫᒡᓗ ᐅᖃᖅᐳᑦ, “ᕼᐃᔨᑬᐊ ᐅᖃᖁᔨᖕᒪᑦ, ‘ᐅᓪᓗᒥ ᐅᖁᒤᒃᓴᕐᖕᓇᖅᑑᖕᒪᑦ; ᓱᒋᐊᖅᑕᐅᒐᑦᑕ, ᑲᓐᖑᓇᖅᑐᒦᑎᑕᐅᕗᒍᑦ; ᐊᕐᖕᓇᒥᒃ ᐃᕐᖕᓂᓱᒃᑐᒥᒃ ᐊᑦᔨᖃᓕᖅᐳᒍᑦ ᓄᑭᖃᑦᓯᐊᕈᓐᓃᒧᑦ ᐃᕐᖕᓂᔪᓐᓁᓪᓕᖅᑲᔪᑎᑐᑦ. 
4ᐃᒻᒪᖄ, ᐊᑕᓂᐅᑉ ᒎᑎᕕᑦ ᕌᑉᓴᑭᐅᑉ ᐅᖃᐅᓯᖏᑦ ᑐᓴᖅᐰᑦ, ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦᑕ ᑎᓕᓚᐅᕐᖕᒪᒍ ᒎᑎᒥᒃ ᐆᒪᔪᒥᒃ ᒥᑕᐅᑎᖃᖁᓪᓗᒍ, ᐃᓂᖅᑎᕆᑐᐃᓐᓇᕆᐊᖃᖅᓗᓂᓗ ᐅᖃᐅᓯᖏᓐᓂᒃ ᐊᑕᓂᐅᑉ ᒎᑎᕕᑦ ᑐᓴᖅᑕᒥᓂᒃ; ᑍᒤᒻᒪᑦ ᑐᒃᓯᐅᑎᓚᐅᒃᑭᑦ ᐃᓄᐃᑦ ᐊᒥᐊᒃᑰᔪᑦ ᐱᓪᓗᒋᑦ.’” 
5ᐊᖓᔪᖅᑳᖅᔪᐊᑉ ᕼᐃᔨᑬᐊᐅᑉ ᐱᔨᖏᑦ ᕾᖕᒪᑕ ᐂᓮᐊᓯᒧᑦ, 
6ᐂᓮᐊᓯᐅᑉ ᑭᐅᑦᔪᑎᒥᓂᒃ ᐃᒫᒃ ᐅᖃᐅᑎᔭᐅᖁᕚ, “ᐊᖓᔪᖅᑳᓯ ᐅᖃᐅᑎᓯᐅᒃ, ᐊᑕᓂᖅ ᐃᒫᒃ ᐅᖃᖅᐳᖅ, ‘ᑲᑉᐱᐊᓱᖕᓂᐊᕐᖕᓇᒃ ᐅᖃᐅᓯᖏᓐᓂᒃ ᑐᓴᖅᑕᕐᖕᓂᒃ, ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑕ ᐱᔨᒥᒍᑦ ᐊᑭᕋᖅᑐᕈᑎᒋᔭᖏᓐᓂᒃ ᐅᕙᓐᓂᒃ. 
7ᑕᑯᒋᑦ, ᐊᓂᕐᖕᓂᕐᖕᒥᒃ ᐃᓗᒻᒥᕈᒪᕙᕋ, ᑕᒫᓐᖓᑐᐃᓐᓇᖅ ᑐᓴᖅᑕᒥᓂᒃ ᐱᑦᔪᑎᖃᖅᓗᓂ, ᓄᓇᒥᖕᓄᑦ ᐅᑎᕐᖕᓂᐊᕐᖕᒪᑦ; ᓄᓇᖓᓄᓪᓗ ᐅᑎᖅᓯᒪᓕᖅᐹᑦ ᓴᕕᒡᔪᐊᒧᑦ ᑐᖁᑕᐅᔪᒫᖅᐳᖅ ᓄᓇᒥᓂ.’”
8ᕌᑉᓴᑭ ᐅᑎᕋᒥ, ᖃᐅᔨᓕᖅᐳᖅ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓ ᓕᑉᓇᒥᐅᓂᒃ ᐅᓇᑕᖃᑎᖃᕐᖕᓂᖓᓂᒃ; ᑐᓴᓚᐅᕋᒥ ᐊᖓᔪᖅᑳᖅᔪᐊᖓ ᓚᑮᓯᒥᑦ ᓅᓯᒪᓕᕐᖕᓂᖓᓂᒃ. 
9ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓ ᑐᓴᓚᐅᕋᒥ ᑎᕼᐊᑲ ᐃᑎᐅᐱᐊᒥᐅᑦ ᐊᖓᔪᖅᑳᖅᔪᐊᖓᓂᒃ ᐃᒫᒃ, “ᑍᑦᓱᒧᖓ ᓱᖅᔪᒃᑕᐅᓕᕋᕕᑦ.”+ ᑕᒪᓐᓇ ᑐᓴᕋᒥᐅᑦ ᑎᓕᓯᓕᖅᐳᖅ ᕼᐃᔨᑬᐊᒧᑦ ᐅᖃᖅᓗᓂ, 
10“ᐃᒫᒃ, ᐅᖃᕆᐊᖃᖅᐳᓯ ᕼᐃᔨᑬᐊᒧᑦ ᔫᑕᒥ ᐊᖓᔪᖅᑳᖅᔪᐊᕐᖕᒧᑦ, ‘ᒎᑎᒧᑦ ᑕᑎᒋᔭᕐᖕᓄᑦ ᐅᐃᕕᕆᔭᐅᑦᑍᓕᒋᑦ ᐅᖃᖅᓗᓂ, “ᔪᕉᓴᓚᒻ ᑐᓂᔭᐅᓂᐊᓐᖏᓚᖅ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓄᑦ.” 
11ᑕᑯᒋᑦ, ᑐᓴᖅᓯᒪᒐᕕᑦ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓ ᖃᓄᐃᓕᐅᕆᓯᒪᖕᒪᖔᑦ ᓄᓁᑦ ᐊᓯᖏᓐᓂᒃ, ᐊᓯᕈᐃᓪᓗᓂ ᐃᓘᓐᓇᖏᓐᓂᒃ, ᓱᓕ ᓴᐳᑎᔭᐅᓂᐊᕋᓱᒋᕖᑦ? 
12ᐃᓅᖃᑎᒌᒡᔪᐊᑦ ᑍᒃᑯᐊ ᒎᑎᒥᖕᓄᑦ ᓴᐳᑎᔭᐅᓚᐅᖅᐹᑦ? ᓯᕗᓕᕕᓂᕐᖕᒪ ᐊᓯᕈᓚᐅᖅᑕᖏᑦ, ᒎᔭᓂᒥᐅᑦ, ᕼᐊᕋᓐᒥᐅᑦ, ᕇᔨᑉᒥᐅᑦ, ᐄᑎᒥᐅᓪᓗ ᐃᓄᖏᑦ ᓄᓇᖃᖅᑐᑦ ᑎᓚᓴᕆᒥ. 
13ᓇᐅᒡᓕ ᐊᖓᔪᖅᑳᖅᔪᐊᑦ ᕼᐊᒫᑎᒥᐅᓄᑦ, ᐋᕐᐹᑦᒥᐅᓄᓪᓗ; ᓯᑉᕼᐊᕋᕔᒥᐅᓄᓪᓗ, ᕼᐄᓇᒥᐅᓄᓪᓗ ᐂᐅᐊᒥᐅᓄᓪᓗ?’” 
14ᐊᖓᔪᖅᑳᖅᔪᐊᑉ ᕼᐃᔨᑬᐊᐅᑉ ᑎᑎᖅᑲᑦ ᐱᓪᓗᓂᒋᑦ ᑎᓕᔭᐅᔪᓂᑦ, ᐅᖃᓕᒫᕋᒥᒋᑦ, ᑐᒃᓯᐊᖅᕕᒡᔪᐊᓕᐊᕈᑎᕔᑦ ᐊᑕᓂᐅᓪᓗ ᓵᖓᓄᑦ ᐃᓕᓗᒋᑦ, 
15ᕼᐃᔨᑬᐊᓗ ᑐᒃᓯᐊᓕᖅᐳᖅ ᐊᑕᓂᕐᖕᒧᑦ ᐅᖃᖅᓗᓂ: 
16“ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ, ᐄᓴᕅᓕᒥᐅᑦ ᒎᑎᖓᑦ, ᐃᒃᓯᕙᐅᑕᖅᔪᐊᕐᖕᒦᑦᑐᖅ ᓯᕈᐱᒻ ᖁᓛᓂ, ᐃᕝᕕᑐᐊᖅ ᒎᑎᑑᕗᑎᑦ, ᐊᖓᔪᖅᑲᐅᕕᖕᓂᒃ ᓯᓚᖅᔪᐊᕐᖕᒥ ᑕᒤᓐᓂ; ᐱᓐᖑᖅᑎᑦᓯᓯᒪᔪᑎᑦ ᕿᓚᕐᖕᒥᒃ ᓄᓇᖅᔪᐊᒥᒡᓗ. 
17ᒫᓐᓇ ᐊᑕᓃᖅ ᓈᓚᓚᐅᕆᑦ ᑐᓴᖅᓗᑎᓪᓗ; ᐊᑕᓃᖅ ᑕᑯᓕᕆᑦ; ᑐᓵᓗᑎᓪᓗ ᓯᓇᑯᕆᐅᑉ ᐅᖃᐅᓯᖏᓐᓂᒃ ᑕᒤᓐᓂᒃ, ᑎᓕᓯᑦᔪᑎᒋᓚᐅᖅᑕᖏᑦ ᒥᑕᐅᑎᖃᖅᑐᑦ ᒎᑎᒥᒃ ᐆᒪᔪᒥᒃ. 
18ᓱᓕᓪᓗᓂ ᐊᑕᓃᖅ, ᖃᐅᔨᒪᔪᐃᓐᓇᐅᕗᒍᑦ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖏᑦ ᓄᖑᕅᖃᑦᑕᖅᓯᒪᖕᒪᑕ ᐃᓅᖃᑎᒌᒡᔪᐊᓂᒃ ᐅᓄᖅᑐᓂᒃ ᓄᓇᖁᑎᖏᓐᓂᒡᓗ ᓱᒃᑯᑎᕆᖃᑦᑕᖅᓯᒪᓪᓗᑎᒃ. 
19ᒎᑎᓐᖑᐊᖏᓐᓂᒡᓗ ᐃᑯᐊᓪᓔᕙᒡᓗᑎᒃ; ᑕᒪᒃᑯᐊ ᒎᑎᓪᓚᕆᐅᖏᒻᒪᑕ, ᐃᓅᑉ ᐊᒡᒐᖏᓐᓄᑦ ᓴᓇᔭᐅᓯᒪᓪᓗᑎᒃ ᕿᔪᒥᒃ ᐅᔭᕋᖕᓂᒡᓗ; ᑍᒤᒻᒪᑦ ᓯᖁᒥᑕᐅᓚᐅᖅᐳᑦ. 
20ᒫᓐᓇᓕ ᐊᑕᓃᖅ ᒎᑎᕗᑦ, ᓴᐳᑎᓚᐅᖅᑎᒍᑦ ᑖᑦᓱᒪ ᐱᔪᓐᓇᕐᖕᓂᖓᓂᑦ, ᓯᓚᖅᔪᐊᕐᖕᒥᐅᑦ ᐊᖓᔪᖅᑳᖅᔪᐊᖃᖅᕕᓕᒫᖏᑦ ᑐᑭᓯᓕᖁᓪᓗᒋᑦ ᐃᕝᕕᑐᐊᖅ ᐊᑕᓂᑑᒐᕕᑦ.”
21ᐂᓮᐊᓯ ᐂᒨᓯᐅᑉ ᐃᕐᖕᓂᖓ ᑎᓕᓯᓕᕆᕗᖅ ᕼᐃᔨᑬᐊᒧᑦ ᐅᖃᖅᓗᓂ, “ᐊᑕᓂᖅ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ; ᑐᒃᓯᐊᓚᐅᕋᕕᑦ ᐅᕙᓐᓄᑦ ᓯᓇᑯᕆᑉ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓ ᐱᓪᓗᒍ. 
22ᐊᑕᓂᖅ ᐃᒫᒃ ᐅᖃᖅᐳᖅ ᓯᓇᑭᕆᑉ ᐱᓪᓗᒍ: ‘ᐅᐃᒡᒐᓲᑉ ᓮᐅᓂᐅᑉ ᐸᓂᖓᑕ; ᐆᒥᒋᕚᑎᑦ, ᒥᑕᐅᑎᒋᓪᓗᑎᓪᓗ; ᐃᓕᕿᑕᒫᖅᓗᓂᓗ ᑐᓄᖕᓂ ᔪᕉᓴᓚᐅᑉ ᐸᓂᖓ. 
23ᑭᓇᒥᒃ ᒥᑕᐅᑎᖃᓚᐅᖅᐲᑦ ᐅᖃᕐᖕᓂᖅᓘᑎᖃᖅᓗᑎᓪᓗ? ᑭᓇᒧᑦ ᓂᐱᖅᑯᖅᑐᓪᓗᑎᑦ ᓂᓪᓕᐊᓚᐅᖅᐱᑦ ᐃᔩᒃᑭᒡᓗ ᖁᒻᒧᑦ ᕿᕕᐊᖓᓪᓗᒋᒃ ᐱᐅᔪᕆᓂᕐᖕᒧᑦ? ᐊᑭᕋᖅᑐᖅᓗᑎᑦ ᐄᓴᕅᓕᒥᐅᑦ ᐃᑦᔪᕐᖕᓁᑦᑐᖁᑎᖓᓐᓂᒃ! 
24ᐱᔨᑎᑦ ᑎᓕᓚᐅᕋᕕᒋᑦ ᒥᑕᐅᑎᖃᖅᑎᓚᐅᖅᐸᑎᑦ ᐊᑕᓂᕐᖕᒥᒃ, ᐅᖃᓚᐅᖅᐳᑎᓪᓗ, ᕿᒻᒥᖅᔪᐊᑦ ᐊᒃᓴᓗᐊᓕᖏᓐᓄᑦ ᖃᖅᑬᑦ ᖄᖏᓐᓄᑦ ᒪᔪᓚᐅᖅᐳᖓ, ᓕᐸᓇᓂᐅᑉ ᐳᖅᑐᓂᖏᑎᑐᑦ, ᓇᐹᖅᑐᖏᑕ ᑕᑭᓂᖏᓐᓂᒃ ᓰᑕᕆᓂᒃ ᓇᑲᑎᕆᓚᐅᖅᐳᖓ, ᓇᐹᖅᑐᕆᖕᓂᖅᐹᓂᒃ ᑎᑭᐅᑎᓯᒪᕗᖓ, ᖁᓪᓕᖅᐹᓄᑦ ᓇᐹᖅᑐᑦ ᖁᑦᓯᖕᓂᖅᐹᖏᓐᓄᑦ. 
25ᐃᒥᖅᑕᖅᕕᓕᐅᖅᓯᒪᕗᖓ ᐃᒥᖃᑦᑕᖅᓗᖓᓗ ᐃᒪᖏᓐᓂᒃ, ᐃᑦᔨᑉᑎᐅᓪᓗ ᑰᓕᒫᖏᑦ ᓴᓗᐊᖅᑎᓚᐅᖅᐸᒃᑲ ᐃᑎᒐᓐᓄᑦ ᑐᓪᓕᕋᖅᓗᒋᑦ. 
26ᑐᓴᓚᐅᓐᖏᓚᑏᑦ ᑕᒪᒃᑯᐊ ᑍᑦᓱᒪᓂᐊᓗᖕᓂᑦ ᐃᓱᒪᒋᓯᒪᓚᐅᕋᒃᑭᑦ? ᑍᒤᑦᑐᒃᓴᓕᐊᕆᓚᐅᖅᓗᒋᓪᓗ ᒫᓐᓇᓗ ᐊᓂᒍᖅᓯᒪᓕᖅᑐᑦ, ᐱᔪᓐᓇᕐᖕᓂᖃᖅᑎᓐᓇᒃᑭᑦ ᑭᓯᐊᓂ ᐃᒡᓗᒐᓴᒡᔪᐊᓂᒃ ᐊᕙᓗᖅᔪᐊᖃᖅᑐᓂᒃ ᓯᖁᑦᑎᕆᖃᑦᑕᓚᐅᖅᐳᓯ. 
27ᐃᓄᐃᓪᓗ ᑖᒃᑯᓇᓃᑦᑐᑦ, ᐱᔪᓐᓇᕐᖕᓂᖃᕈᓐᓇᓚᐅᓐᖏᓚᑦ, ᑲᑉᐱᐊᓱᖃᑦᑕᓚᐅᖅᐳᑦ ᓇᓗᓕᖅᐸᒡᓗᑎᒃ, ᐱᕈᖅᓯᐊᑎᑐᑦ ᓇᑎᕐᖕᓇᒦᑦᑐᑎᑐᑦ ᑍᒤᑉᐸᓚᐅᖅᐳᑦ ᐃᕕᒃᓱᒐᖅᑎᑐᑦ ᓇᑲᓴᕅᑦᑐᑎᑐᑦ, ᐃᕕᒃᓱᒐᖅᑎᑐᑦ ᐃᒡᓗᐃᑦ ᖄᖏᓐᓂ, ᐱᕈᕇᓚᐅᕋᑎᒃ ᑐᖁᓕᓕᖅᑐᑐᑦ. 
28ᖃᐅᔨᒪᕙᕋ ᐃᓂᒋᕙᒃᑍᑦ, ᐊᓂᕕᒋᕙᒃᑍᓪᓗ ᐃᑎᖅᕕᒋᕙᒃᑍᓪᓗ, ᐅᕙᓐᓂᒡᓗ ᓂᓐᖓᐅᑦᔨᓯᒪᓪᓗᑎᑦ ᐊᑭᕋᖅᑐᕋᓱᖕᓃᑦ. 
29ᐅᕙᓐᓄᑦ ᐊᒃᓱᕈᖅᓗᑎᑦ ᐊᑭᕋᖅᑐᕋᕕᑦ ᐱᐅᔪᕆᓃᓪᓗ ᓯᐅᑎᓐᓄᑦ ᑎᑭᑉᐳᖅ, ᑍᒤᒻᒪᑦ ᕿᖓᒃᑯᑦ ᓂᒃᓯᖕᓂᐊᖅᐸᒋᑦ ᖃᓂᒃᑯᓪᓗ ᕿᓪᓗᒻᒥᑦᔪᑎᑖᖅᑎᓪᓗᑎᑦ, ᐅᑎᖅᑎᓐᓂᐊᖅᐸᒋᑦ ᑕᒪᐅᓇᑦᓮᓐᓇᖅ ᑎᑭᕝᕕᒋᓚᐅᖅᑕᒃᑯᑦ.’”
30ᑕᕝᕙ ᕼᐃᔨᑬᐊ ᐅᖃᐅᑎᕚ, “ᐅᑯᐊ ᑕᕝᕙ ᓇᓗᓁᒃᑯᑕᐅᓂᐊᖅᑐᑦ ᐃᓕᖕᓄᑦ: ᐊᕐᕌᒍᒥ ᑕᕝᕙᓂ ᓂᕿᖃᕐᖕᓂᐊᖅᐳᓯ ᐃᒻᒥᓂᒃ ᐱᕈᖅᑐᕕᓂᕐᖕᓂᒃ, ᐊᕐᕌᒎᓪᓗ ᐂᑉᐸᖓᓂ ᓂᐊᖂᔭᒃᓴᓂᒃ ᐃᒻᒥᖕᓂᒃ ᐱᕈᖅᑐᕕᓂᕐᖕᓂᒃ; ᐊᕐᕌᒍᐃᓪᓗ ᐱᖓᔪᐊᓐᓂ ᑲᓐᖓᖅᓱᐃᓛᖅᐳᓯ ᑲᑎᖅᓱᐃᓗᓯᓗ, ᐱᕈᖅᓰᕕᖕᓂᒃ ᕔᓂᒃᓴᓂᒃ ᐋᖅᑭᒃᓱᐃᓗᓯ ᐱᕈᖅᑐᖏᓐᓂᒡᓗ ᓂᕿᖃᖅᓗᓯ. 
31ᔫᑕᐅᓪᓗ ᑭᖑᕚᖏᓐᓂ ᐊᒥᐊᒃᑰᑦ ᓱᓕ ᐊᒻᒧᑦ ᐊᒫᖃᓕᕈᒫᖅᐳᑦ, ᐆᒻᒪᕐᖕᒥᓗᑎᒡᓗ ᐱᕈᖅᑐᖃᑦᓯᐊᓕᕈᒫᖅᐳᑦ. 
32ᔪᕉᓴᓚᒥᑦ ᐊᓂᔪᒫᖅᐳᑦ ᐊᒥᐊᒃᑯᑦ, ᓮᐅᓂᐅᑉ ᖃᖅᑲᖓᓂ ᐊᓐᓇᒃᑐᑦ ᐊᓂᔪᒫᖅᐳᑦ, ᑕᒪᓐᓇ ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦᑕ ᑲᔪᓯᑎᑦᓱᒪᒐᒥᐅᒃ ᐱᓇᓱᐊᕈᒫᕐᖕᒪᒍ. 
33ᐃᒫᒡᓗ ᐊᑕᓂᖅ ᐅᖃᖅᓯᒪᒋᕗᖅ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᐱᑦᔪᑎᒋᓪᓗᒍ: ᐃᒡᓗᒐᓴᖕᓄᑦ ᑕᕝᕗᖓ ᐃᑎᕐᖕᓂᐊᓐᖏᓚᖅ, ᖃᖅᔪᒥᒡᓘᓐᓃᑦ ᐊᑕᐅᓯᕐᖕᒥᒃ ᐱᓯᒋᐊᕐᖕᓂᐊᓐᖏᓚᖅ ᑖᒃᑯᓄᖓ, ᐊᒃᕖᕋᐅᓯᔭᖅᓗᓂᓘᓐᓃᑦ ᑕᕝᕗᖓ ᑎᑭᓐᓂᐊᓐᖏᓚᖅ, ᐃᒡᓗᒐᓴᒡᔪᐊᓂᒡᓗ ᐃᓗᓯᓯᒪᓗᓂ ᐱᓂᐊᓐᖏᓚᖅ. 
34ᓄᓇᒥᓄᑦ ᐅᑎᕐᖕᓂᐊᖅᐳᖅ ᑕᒪᐅᓈᖅᓗᓂ ᐊᑐᓚᐅᖅᑕᒥᒍᑦ; ᐃᒡᓗᒐᓴᒡᔪᐊᓄᑦ ᑕᕝᕗᖓ ᑎᑭᓐᓂᐊᓐᖏᓚᖅ, ᐊᑕᓂᖅ ᑍᒫᒃ ᐅᖃᖅᐳᖅ. 
35ᐃᒡᓗᒐᓴᒡᔪᐊᑦ ᑖᒃᑯᐊ ᓴᐳᑎᓯᒪᓂᐊᕋᒃᑭᑦ ᐱᐅᓕᓗᒋᓪᓗ, ᐅᕙᖓ ᓇᖕᒥᓂᖅ ᐱᑦᔪᑎᒋᓪᓗᖓ, ᐱᔨᒐᓗ ᑍᕕᑎ ᐱᑦᔪᑎᒋᓪᓗᒍ.”
36ᑕᕝᕙ ᐊᑕᓂᐅᑉ ᐂᖏᓕᖁᑎᖓ ᐂᓚᐅᖅᐳᖅ, ᑐᖁᕅᓪᓗᓂᓗ ᐅᓇᑕᖅᑎᓂᒃ 185,000-ᓂᒃ ᐊᓯᕆᐊᒥᐅᓂᒃ ᑕᖕᒫᖅᓯᒪᕕᒋᔭᖏᓐᓂ; ᖃᐅᒻᒪᓕᖅᑎᓪᓗᒍ ᐅᓪᓛᒃᑯᑦ, ᑎᒥᕕᓃᑦ ᑐᖁᖓᐅᓚᐅᖅᐳᑦ ᓇᓂᓕᒫᖅ. 
37ᑕᕝᕙ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᓯᓇᑯᕆᑉ ᐊᐅᓪᓚᖅᐳᖅ, ᓄᓇᒥᓄᓪᓗ ᓂᓂᕕᒧᑦ ᐅᑎᕐᖕᒥᓗᓂ. 
38ᑐᒃᓯᐊᖅᑎᓪᓗᒍᓕ ᑐᒃᓯᐊᖅᕕᖕᒥᓂ ᒎᑎᒥᓄᑦ ᓂᓱᕌᒃᒧᑦ, ᐃᕐᖕᓂᖏᒃᑕ ᒪᕐᕉᒃ ᐋᑕᕋᒥᓕᑭᐅᑉ ᓴᕆᔨᕆᐅᓪᓗ, ᓴᕕᒡᔪᐊᒥᖕᓄᑦ ᑲᐱᓪᓗᒍ ᑐᖁᑉᐹᒃ, ᕿᒫᓪᓗᑎᒡᓗ ᓄᓇᒧᑦ ᐊᕋᕌᑦᒧᑦ, ᐃᕐᖕᓂᕆᖕᒥᔭᖓᓗ ᐃᓴᕼᐊᑕᓂ ᐊᖓᔪᖅᑳᖅᔪᐊᓐᖑᓚᐅᖅᐳᖅ ᑭᖑᕝᕕᐅᑎᓪᓗᓂ.
