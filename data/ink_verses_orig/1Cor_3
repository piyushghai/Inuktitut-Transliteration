1ᐃᓚᒃᑳ, ᒎᑎᐅᑉ ᐊᓂᕐᖕᓂᖓᓂᒃ ᐱᖃᖅᑐᑎᑐᑦ ᐅᖃᐅᑎᔪᓐᓇᓚᐅᓐᖏᓚᑦᓯ, ᐊᓂᕐᖕᓂᕐᖕᒥᓕ ᐱᓯᒪᖏᑦᑐᑎᑐᑦ ᐅᖃᐅᑎᔭᕆᐊᖃᓚᐅᖅᐸᑦᓯ, ᓲᖅᓗ ᙭ᔅᑑᓯᒥ ᓄᑕᕋᐅᔪᑎᑐᑦ. 
2ᐃᒻᒧᖕᒥᒃ ᐃᒥᖅᑎᓚᐅᖅᐸᑦᓯ, ᓂᕿᓪᓚᕆᖕᒥᒃ ᐱᔪᓐᓇᖏᓐᓇᑦᓯ; ᓂᕿᓪᓚᕆᖕᒧᑦ ᓱᓕ ᐊᑐᐃᓐᓇᐅᓚᐅᖏᓐᓇᑦᓯ. ᒫᓐᓇᓕ ᓱᓕ ᐊᑐᐃᓐᓇᐅᓐᖏᓚᓯ. 
3ᓱᓕ ᑎᒥᐅᑉ ᐃᓕᖅᑯᓯᖏᓐᓂᒃ ᐊᑐᕋᑦᓯ. ᐱᒃᑲᐅᓂᖅᓴᐅᔪᒪᓂᖃᕋᑦᓯ ᐊᑭᕋᖅᑐᖅᑎᒌᒃᓗᓯᓗ, ᑕᕝᕙ ᑎᒥᐅᑉ ᐃᓕᖅᑯᓯᖏᑎᑐᑦ ᐃᓕᖅᑯᓯᖃᓐᖏᓚᓰ? ᐃᓄᑐᐃᓐᓇᐅᓪᓗ ᐃᓕᖅᑯᓯᖓᓂᒃ ᐊᑐᓐᖏᓚᓰ? 
4ᐃᓚᓯ ᐅᖃᕐᖕᒪᑦ, “ᐸᐅᓗᓯᒥᒃ ᒪᓕᒃᑎᐅᕗᖓ,” ᐊᓯᐊᓗ ᐅᖃᕆᕗᖅ, “ᐊᐴᓗᓯᒥᒃ ᒪᓕᒃᑎᐅᕗᖓ,” ᑕᕝᕙ ᐃᓄᑐᐃᓐᓇᖅᑎᑐᑦ ᐃᓕᖅᑯᓯᖃᓐᖏᓚᓰ?
5ᑍᒪᓕ ᐊᐴᓗᓯ ᑭᓇᐅᕚ? ᐸᐅᓗᓯᓗ ᑭᓇᐅᕚ? ᒎᑎᒥᒃ ᐱᔨᑦᓯᖅᑎᑐᐃᓐᓇᐅᕘᒃ ᑖᒃᑯᑎᒎᓇᖅ ᐅᒃᐱᖅᑐᓐᖑᖅᑎᑕᐅᕗᓯ, ᐊᑕᓂᐅᑉ ᐱᔭᒃᓴᖏᖕᓂᒃ ᐊᑐᓂᑦ ᑐᓂᓯᕕᒋᓚᐅᕐᖕᒪᒋᒃ. 
6ᐅᕙᖓ ᐱᕈᖅᓯᐊᒃᓴᓂᒃ ᑲᓐᖓᖅᓱᐃᓚᐅᖅᐳᖓ, ᐊᐴᓗᓯ ᐃᒥᕐᖕᒥᒃ ᑯᕕᓯᓚᐅᖅᐳᖅ, ᒎᑎᓕ ᐱᕈᖅᑎᑦᓯᓚᐅᖅᐳᖅ. 
7ᐱᕈᖅᓯᐊᒃᓴᓂᒃ ᑲᓐᖓᖅᓱᐃᔪᖅ ᐃᒥᕐᖕᒥᒡᓗ ᖁᕕᓯᔪᖅ ᓱᓇᐅᓐᖏᓚᒃ, ᒎᑎᓕ ᐱᕈᖅᑎᑦᓯᔪᑑᕗᖅ. 
8ᐱᕈᖅᓯᐊᒃᓴᒥᒃ ᑲᓐᖓᖅᓱᐃᔪᖅ, ᐃᒥᕐᖕᒥᒡᓗ ᑯᕕᓯᔪᖅ ᐊᑦᔨᒌᒃᐴᒃ, ᐊᑐᓂᓪᓗ ᐊᑭᓕᖅᑕᐅᔪᒫᖅᐴᒃ ᐱᓇᓱᐊᕐᖕᓂᖏᒃ ᒪᓕᒡᓗᒋᒃ. 
9ᒎᑎᐅᑉ ᐱᓇᓱᐊᖃᑎᒌᒃᑎᒻᒪᑎᒍᑦ; ᒎᑎᐅᑉ ᐱᕈᖅᓰᕕᖁᑎᒋᕚᓯ, ᒎᑎᐅᓪᓗ ᐃᒡᓗᖁᑎᒋᕚᓯ. 
10ᒎᑎᐅᑉ ᐱᔪᓐᓇᖅᑎᑦᓯᓂᖓ ᐅᕙᓐᓄᑦ ᑐᓂᔭᐅᓯᒪᔪᖅ ᐊᑐᖅᓗᒍ, ᑐᓐᖓᕕᓕᐅᓚᐅᖅᐳᖓ ᐃᒡᓗᓕᐅᖅᑎᒻᒪᕆᒃᑎᑐᑦ, ᐊᓯᓐᓂᒡᓗ ᖄᖓᒍᑦ ᐃᒡᓗᓕᐅᖅᑐᖃᓕᖅᐳᖅ. ᐃᒡᓗᓕᐅᖅᑐᓪᓕ ᐊᑐᓂᑦ ᑲᒪᑦᓯᐊᕆᐊᖃᖅᐳᑦ ᓴᓇᔭᒥᖕᓂᒃ. 
11ᑐᓐᖓᕕᖕᒥᒃ ᐊᓯᐊᓂᒃ ᑐᓐᖓᕕᓕᐅᖅᑐᖃᕈᓐᓇᓐᖏᓚᖅ ᐃᓕᔭᐅᔭᕇᖅᓯᒪᔫᑉ ᐊᓯᐊᓂᒃ, ᑕᕝᕙ ᔩᓱᓯ ᙭ᔅᑑᓯᒥᒃ. 
12ᑐᓐᖓᕕᐅᓪᓕ ᖄᖓᒍᑦ ᐃᒡᓗᓕᐅᖅᑐᖃᖅᐸᑦ ᒎᓗᒥᒃ, ᓯᐅᓪᕕᕆᒥᒃ, ᐅᔭᕋᖕᓂᒡᓗ ᐊᑭᑐᔪᓂᒃ, ᕿᔪᖕᒥᒃ, ᐃᕕᖕᒥᒃ ᐃᕕᑦᓱᒐᕐᖕᓂᒡᓘᓐᓃᑦ, 
13ᓴᓇᓯᒪᔭᖏᑦ ᐊᑐᓂᑦ ᖃᓄᐃᑦᑑᖕᒪᖔᑕ ᓴᖅᑭᑎᑕᐅᔪᒫᖅᐳᑦ; ᐅᓪᓘᑉ ᑍᑦᓱᒪ ᖃᐅᒪᔪᒧᑦ ᓴᖅᑭᑎᑦᓯᐊᕈᒫᕐᖕᒪᒋᑦ, ᓇᓗᓁᖅᑕᐅᔪᒫᕐᖕᒪᑕ ᐃᑯᒪᒧᑦ, ᐃᑯᒪᒧᓪᓗ ᐊᑐᓂᑦ ᐆᒃᑐᖅᑕᐅᔪᒫᖅᐳᑦ ᓴᓇᓯᒪᔭᖏᑦ ᖃᓄᖅ ᐱᓇᓱᐊᖅᑕᐅᓯᒪᖕᒪᖔᑕ. 
14ᑐᓐᖓᕕᐅᑉ ᖄᖓᓂ ᓴᓇᔭᐅᓯᒪᔪᖅ ᐃᑯᒪᒧᑦ ᖃᓄᐃᓕᖏᑉᐸᑦ, ᑕᕝᕙ ᐱᓇᓱᐊᖅᑐᕕᓂᖅ ᐊᑭᓕᖅᑕᐅᔪᒫᖅᐳᖅ. 
15ᓇᓪᓕᐊᑦᑕᓕ ᓴᓇᓯᒪᔭᖓ ᐃᑯᐊᓪᓚᒃᐸᑦ, ᓴᓇᓚᐅᖅᑕᒥᓂᒃ ᐊᓯᐅᔨᔪᒫᖅᐳᖅ, ᓇᖕᒥᓂᖅᓕ ᐱᐅᓕᔭᐅᔪᒫᖅᐳᖅ, ᐃᑯᒪᒃᑰᕋᓗᐊᖅᓗᓂ.
16ᖃᐅᔨᒪᓐᖏᓚᓰ ᒎᑎᐅᑉ ᑐᒃᓯᐊᖅᕕᒡᔪᐊᖁᑎᒋᖕᒪᓯ? ᒎᑎᐅᓪᓗ ᐊᓂᕐᖕᓂᕐᖓᑕ ᐃᓂᒋᖕᒪᓯ? 
17ᓇᓪᓕᐊᑦ ᒎᑎᐅᑉ ᑐᒃᓯᐊᖅᕕᒡᔪᐊᖁᑎᖓᓂᒃ ᐊᓯᕈᐃᔪᖅ, ᒎᑎᐅᑉ ᐊᓯᕈᕈᒫᕆᕚ. ᒎᑎᐅᑉ ᑐᒃᓯᐊᖅᕕᒡᔪᐊᖁᑎᖓ ᐃᑦᔪᕐᖕᓁᒻᒪᑦ, ᐃᓕᑦᓯ ᑕᕝᕙ ᒎᑎᐅᑉ ᑐᒃᓯᐊᖅᕕᒡᔪᐊᖁᑎᒋᕚᓯ.
18ᓇᓕᖅᓯ ᓇᖕᒥᓂᖅ ᐅᐃᕖᕐᕆᓂᐊᕋᓂ. ᐃᒻᒥᓂᒃ ᓯᓚᑐᓇᓱᒋᔪᖅ ᓯᓚᖅᔪᐊᕐᖕᒥᐅᑦ ᓯᓚᑐᓂᖓ ᒪᓕᒡᓗᒍ, ᓯᓔᑦᑐᓐᖑᖅᑐᒃᓴᐅᕗᖅ ᓯᓚᑐᔪᓐᖑᓪᓚᕆᖁᓪᓗᒍ. 
19ᓯᓚᖅᔪᐊᕐᖕᒥᐅᑦ ᓯᓚᑐᓂᖓ ᒎᑎᒧᑦ ᓯᓔᓐᓂᐅᖕᒪᑦ. ᑎᑎᕋᖅᓯᒪᖕᒪᑦ, “ᒎᑎᐅᑉ ᓯᓚᑐᔪᑦ ᓂᒐᖅᑎᑉᐰᑦ ᓯᓚᑐᓵᕐᖕᓂᖏᑎᒍᑦ.” 
20ᐊᓯᐊᓂᓗ ᐅᖃᖅᓯᒪᒋᕗᖅ, “ᐊᑕᓂᐅᑉ ᓯᓚᑐᔪᑦ ᐃᓱᒪᖏᑦ ᖃᐅᔨᒪᕔᑦ ᐊᑑᑎᒃᓴᖃᖏᒻᒪᑕ.” 
21ᑍᒤᒻᒪᑦ ᐃᓅᑉ ᐱᔪᓐᓇᕐᖕᓂᖏᑦ ᓂᖅᑐᕈᑎᒋᔭᐅᔪᒃᓴᐅᓐᖏᓚᑦ. ᑕᒤᑕ ᐱᒋᒐᑦᓯᒋᒃ, 
22ᐸᐅᓗᓯᓘᓐᓃᑦ ᐊᐴᓗᓯᓘᓐᓃᑦ, ᓰᐸᓯᓘᓐᓃᑦ ᓯᓚᖅᔪᐊᖅᓘᓐᓃᑦ ᐃᓅᓯᖅᓘᓐᓃᑦ ᑐᖁᓘᓐᓃᑦ ᒫᓐᓇᐅᔪᖅᓘᓐᓃᑦ ᓯᕗᓂᒃᓴᖅᓘᓐᓃᑦ, ᑕᒤᑕ ᐱᒋᕙᓯ.
23᙭ᔅᑑᓯᐅᓪᓗ ᐱᒋᕚᓯ; ᙭ᔅᑑᓯᓕ ᒎᑎᐅᑉ ᐱᒋᕚ.
