1ᐅᕙᖓ ᐸᐅᓗᓯ, ᐃᓇᑉᐸᑦᓯ ᙭ᔅᑑᓯᐅᑉ ᐱᐅᔪᕆᖏᓐᓂᖓᒍᑦ ᐱᖃᓐᓂᕐᖕᓂᖓᓄᓪᓗ ᑕᐅᑦᑐᑦᓯᓐᓂ ᓂᑲᓇᖅᑑᒐᓗᐊᖅᑐᖓ, ᓯᕘᕋᔪᐃᑦᑑᕗᖓᓕ ᑲᑎᒪᒃᓯᓇᖓ ᐃᓕᑦᓯᓐᓂᒃ! 
2ᐃᓇᓚᕿᕙᑦᓯ ᑎᑭᒃᑯᒪ ᓯᕘᕋᖏᓪᓗᖓ ᐱᓇᓱᐊᕈᒪᓇᖓ ᐃᓚᑦᓯᓐᓄᑦ ᖁᓚᖏᓐᓇᒪ ᓯᕘᕋᖏᓪᓗᖓ ᓵᓐᖓᓯᔪᓐᓇᕋᒪ ᐅᕙᑦᑎᓐᓂᒃ ᓯᓚᖅᔪᐊᕐᖕᒥᐅᑦ ᐃᓕᖅᑯᓯᖏᑎᑐᑦ ᐱᓇᓱᐊᕋᓱᒋᒃᓯᖅᑐᓄᑦ. 
3ᓯᓚᖅᔪᐊᕐᖕᒦᒃᑲᓗᐊᖅᓗᑕ, ᓯᓚᖅᔪᐊᕐᖕᒥᐅᑦ ᐃᓕᖅᑯᓯᖏᑎᑐᑦ ᐅᓇᑕᖏᓐᓇᑦᑕ. 
4ᐅᓇᑕᐅᑎᕗᑦ ᓯᓚᖅᔪᐊᕐᖕᒥᐅᑦ ᐅᓇᑕᐅᑎᖏᑎᑐᑦ ᑍᒤᑦᑑᖏᒻᒪᑕ. ᐅᓇᑕᐅᑎᕗᓪᓕ ᒎᑎᒥᑦ ᐱᔪᓐᓇᕐᖕᓂᖃᖅᑎᑕᐅᕗᑦ ᐱᔪᓐᓇᐅᑎᒋᔭᐅᔪᑦ ᐊᓯᕈᕈᓐᓇᖅᓗᒋᑦ. 
5ᐂᕙᓃᑦ ᓵᓚᒋᕙᕗᑦ ᒎᑎᒥᒡᓗ ᖃᐅᔨᓂᐅᒐᔭᖅᑐᒧᑦ ᐊᒡᕕᐊᕈᑕᐅᔪᑦ ᐱᐅᔪᕆᓃᑦ ᐊᓯᕈᖅᐸᕗᑦ, ᐃᓱᒪᓕᐅᕈᑕᐅᔪᓪᓗ ᓵᓚᒋᓪᓗᒋᑦ ᙭ᔅᑑᓯᒥᒃ ᓈᓚᓕᖅᑎᑉᐸᕗᑦ. 
6ᓈᓚᖏᑦᑐᓕᒫᑦ ᓱᒋᐊᕐᖕᓂᐊᖅᓗᒋᑦ ᐅᐸᓗᖕᒊᖅᓯᒪᕗᒍᑦ, ᐅᕙᑦᑎᓐᓂᒃ ᓈᓚᒍᓐᓇᖅᓯᓂᓯ ᐱᔭᕇᓚᐅᖏᓐᓂᖓᓂ.
7ᑕᑯᒃᓴᐅᔪᑐᐃᓐᓇᕐᖕᒥᒃ ᑕᐅᑐᒃᑲᑦᓯ. ᓇᓪᓕᐊᑦ ᖁᓚᖏᒃᑯᓂ ᙭ᔅᑑᓯᒧᑦ ᐱᒋᔭᐅᓂᕐᖕᒥᓂᒃ, ᑖᓐᓇ ᐃᒻᒥᓂᒃ ᐃᖅᑬᑎᓕᖅᓕ ᙭ᔅᑑᓯᒧᑦ ᐱᒋᔭᐅᖕᒥᒐᑦᑕᑦᑕᐅᖅ ᑖᒃᑯᑎᑐᓇᖅ. 
8ᑲᓐᖑᓱᓐᖏᓚᖓᓘᓐᓃᑦ ᐊᑕᓂᕐᖕᒧᑦ ᐱᔪᓐᓇᖅᑎᑕᐅᓂᑦᑎᓐᓂᒃ ᓂᖅᑑᑎᑬᓐᓇᕋᓗᐊᕈᒪ, ᐊᑕᓂᐅᑉ ᐱᕈᖅᐸᓪᓕᐊᑎᒻᒪᓯ ᐊᓯᕈᕋᓱᐊᖏᒻᒪᓯ. 
9ᐱᓂᐊᕐᖕᓂᖃᕈᒪᖏᓐᓇᒪ ᐃᓕᑦᓯᓐᓂᒃ ᑲᑉᐱᐊᓱᒃᑎᑦᓯᓇᓱᐊᖅᑑᔮᖅᓗᖓ ᑎᑎᖅᑲᑎᒍᑦ. 
10ᐃᓚᖏᑦ ᐅᖃᖅᐸᖕᒪᑕ, “ᐸᐅᓗᓯᐅᑉ ᑎᑎᖅᑲᖏᑦ ᐊᒃᓱᕉᑦᔨᓗᐊᕐᖕᒪᑕ ᓲᖑᓗᐊᖅᓗᑎᒡᓗ, ᑎᒥᒥᒍᓪᓕ ᓇᔫᑎᓕᕌᖓᒥ ᓴᓐᖐᑦᑑᕗᖅ, ᐅᖃᐅᓯᖏᓪᓗ ᓱᓇᐅᓇᑎᒃ.” 
11ᐃᓄᒃ ᑍᒤᓕᐅᖅᑐᖅ ᖃᐅᔨᒪᓚᐅᖅᓕ, ᑎᑎᖅᑲᑎᒍᑦ ᐅᖃᐅᓯᕆᔭᕗᑦ ᐊᑦᓯᒪᓪᓗᑕ, ᓇᔫᑎᓗᑕ ᐊᑐᕈᓐᓇᕐᖕᒥᒐᑦᑎᒍ.
12ᐅᕙᑦᑎᓐᓂᒃ ᐱᐅᔪᕆᓐᖏᓐᓇᑦᑕ ᐊᑦᔨᐅᑎᑦᑐᒪᓐᖏᓚᒍᓪᓘᓐᓃᑦ ᐃᒻᒥᖕᓂᒃ ᐱᐅᔪᕆᔪᓄᑦ. ᑍᒃᑯᐊ ᐆᒃᑑᑎᒋᖃᑦᑕᐅᑎᕙᖕᒪᑕ ᐃᒻᒥᖕᓄᑦ, ᐊᑦᔨᐅᑎᖃᑦᑕᐅᑎᕙᒃᓗᑎᒡᓗ ᐃᒻᒥᖕᓄᑦ, ᑍᒤᓕᐅᖅᓗᑎᒃ ᑖᒃᑯᐊ ᓯᓔᑦᑑᕗᑦ. 
13ᐅᕙᑦᑎᓐᓂᒡᓕ ᐱᓗᐊᖅᑎᓪᓗᑕ ᓂᖅᑑᑎᔪᒪᓐᖏᓚᒍᑦ, ᓂᖅᑑᑎᓂᕗᓪᓕ ᒎᑎᐅᑉ ᑭᒡᓕᒋᔭᐅᖁᔭᖓᓄᑦ ᑭᓯᐊᓂ ᑎᑭᐅᑎᓯᒪᑎᓐᓂᐊᖅᐸᕗᑦ, ᐃᓕᑦᓯᓐᓄᑦ ᐊᒡᓛᑦ ᑍᒤᓕᐅᕐᖕᓂᐊᖅᐳᒍᑦ. 
14ᐊᕗᖓᓗᐊᖅ ᐅᕙᑦᑎᓐᓂᒃ ᓂᖅᑑᑎᓐᖏᓚᒍᑦ, ᓈᒻᒪᓈᖅᓗᑕ ᐃᓕᑦᓯᓐᓄᑦ ᑎᑭᐅᑦᔨᓚᐅᕋᑦᑕ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᙭ᔅᑑᓯᒥᒃ ᐅᖃᐅᓯᖃᖅᓗᑕ. 
15ᐅᕙᑦᑎᓐᓂᒡᓗ ᓂᖅᑑᑎᓐᖏᓚᒍ ᐱᓗᐊᖅᑎᓪᓗᑕ, ᐊᓯᑦᑕ ᐱᓇᓱᐊᖅᕕᒋᓯᒪᔭᖏᑦ ᑎᑭᓪᓗᒋᑦ; ᐃᒫᒡᓕ ᓂᕆᐅᒋᔭᖃᖅᐳᒍᑦ ᐅᒃᐱᕐᖕᓂᓯ ᐱᕈᖅᐸᓪᓕᐊᓂᖓᓄᑦ, ᐱᓇᓱᐊᕐᖕᓂᖅᓴᐅᔪᓐᓇᖁᓪᓗᑕ ᐃᓕᑦᓯᓐᓂ. 
16ᐊᔪᕆᖅᑐᐃᔪᓐᓇᖁᓪᓗᑕ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᓄᓇᑦᓯ ᐅᖓᑖᓃᑦᑐᓄᑦ, ᓂᖅᑑᑎᑦᔪᑎᖃᕈᒪᖏᓐᓇᑦᑕ ᐊᓯᑦᑕ ᐱᓇᓱᐊᖅᕕᒋᔭᕇᖅᓯᒪᔭᖓᓂᒃ.
17“ᐃᒻᒥᓂᒃ ᓂᖅᑑᑎᔪᒪᔪᖅ, ᐊᑕᓂᕐᖕᒥᒃ ᓂᖅᑑᑎᑦᔪᑎᖃᓕᖅᓕ.” 
18ᐃᒻᒥᓂᒃ ᓈᒻᒪᒐᓱᒋᔪᖅ ᓈᒻᒪᒋᔭᐅᓕᕈᑎᒋᓗᓂᐅᒃ ᐱᖏᒻᒪᑦ, ᐊᑕᓂᐅᓪᓕ ᓈᒻᒪᖕᓂᕋᖅᑕᖓ ᑖᓐᓇ ᓈᒻᒪᒃᑐᑑᕗᖅ.
