1ᓴᒧᐃᓕ ᐃᑦᑑᓕᖅᓗᓂ, ᐃᕐᖕᓂᓂ ᑎᓕᕔᑦ ᐃᓱᒪᓕᐅᖅᑎᐅᖁᓪᓗᒋᑦ ᐄᓴᕅᓕᒥᐅᓄᑦ. 
2ᐃᕐᖕᓂᖓ ᐊᖓᔪᒃᓯᖅᐹᖅ ᐊᑎᖃᖅᐳᖅ ᔪᐃᓕᒥᒃ, ᓄᑲᖓᓗ ᐊᐰᔭᒥᒃ; ᑖᒃᑯᐊᒃ ᐃᓱᒪᓕᐅᖅᑎᐅᓚᐅᖅᐴᒃ ᐱᐊᕐᓯᐸᒥ. 
3ᐃᕐᖕᓂᖏᒡᓕ ᐃᓅᓚᐅᓐᖏᓛᒃ ᑖᑦᓱᑐᓇᖅ; ᓴᖑᓚᐅᖅᐴᒡᓕ ᑮᓇᐅᔭᓕᐅᕈᒪᓂᕐᖕᒧᑦ ᐱᓕᕆᓕᖅᓗᑎᒃ; ᓯᓔᕐᕆᒃᓯᓪᓗᑎᒃ ᐱᓇᓱᐊᖃᑦᑕᓚᐅᕐᖕᒪᑎᒃ ᓱᓕᖏᑦᑐᒥᒃ ᐱᓂᐊᕐᖕᓂᖃᓕᖅᓗᑎᒃ.
4ᑕᕝᕙ ᐄᓴᕅᓕᒥᐅᑦ ᐊᖓᔪᖅᑳᓕᒫᖏᑦ ᑲᑎᓪᓗᑎᒃ ᓴᒧᐃᓕᒧᐊᖅᐳᑦ ᕌᒪᒦᑦᑐᒧᑦ, 
5ᐅᖃᐅᑎᓪᓗᒍᓗ, “ᑕᑯᓚᐅᕆᑦ, ᐃᑦᑑᓕᖅᑐᑎᑦ ᐃᕐᖕᓃᒃᑭᒡᓕ ᐃᓕᖕᓂᒃ ᒪᓕᓐᖏᓛᒃ; ᑍᒤᒻᒪᑦ ᑎᓕᓯᓚᐅᕆᑦ ᐊᖓᔪᖅᑳᖅᔪᐊᕐᖕᒥᒃ ᐊᐅᓚᑦᓯᓂᐊᖅᑐᒥᒃ ᐅᕙᑦᑎᓐᓂᒃ ᐃᓅᖃᑎᒌᒡᔪᐊᑎᑐᑦ ᑍᒤᓐᓂᐊᕋᑦᑕ.” 
6ᓴᒧᐃᓕᓕ ᑕᒪᑐᒥᖓ ᖁᕕᐊᓲᑎᖃᓚᐅᓐᖏᓚᖅ ᐊᖓᔪᖅᑳᖅᔪᐊᖅᑖᕈᒪᑎᓪᓗᒋᑦ; ᑍᒤᒻᒪ ᓴᒧᐃᓕ ᐊᑕᓂᕐᖕᒧᑦ ᑐᒃᓯᐊᓚᐅᖅᐳᖅ. 
7ᐊᑕᓂᖅᓗ ᐅᖃᖅᐳᖅ ᓴᒧᐃᓕᒧᑦ, “ᒪᓕᒃᑭᑦ ᐃᓄᐃᑦ ᐅᖃᐅᓯᕆᔭᖏᑦ ᐃᓕᖕᓄᑦ; ᐃᓕᖕᓂᒃ ᓇᕐᕈᓕᖏᒻᒪᑕ; ᐅᕙᓐᓂᒡᓕ ᓇᕐᕈᓕᖅᐳᑦ ᐊᖓᔪᖅᑳᖅᔪᐊᒥᖕᓂᒃ. 
8ᑍᒪᓐᖓᓂᑦ ᐃᑦᔨᑉᑎᒥᑦ ᐊᐅᓪᓚᕈᑎᓚᐅᕋᒃᑭᑦ, ᐅᓪᓗᒥᒧᑦ ᑎᑭᓪᓗᒍ, ᐅᕙᓐᓂᒃ ᕿᒤᓚᐅᖅᐳᑦ ᑐᒃᓯᐊᓕᖅᓗᑎᒡᓗ ᒎᑎᓐᖑᐊᓄᑦ, ᐃᓕᖕᓄᓪᓗ ᑍᒤᓕᐅᓕᕆᕗᑦ. 
9ᒫᓐᓇᓕ, ᑍᒤᒻᒪᑦ ᐅᖃᐅᓯᕆᔭᖏᑦ ᒪᓕᓕᒃᑭᑦ; ᑭᓯᐊᓂ ᓯᕘᕋᒋᔭᒃᓴᖏᓐᓂᒃ ᐃᓂᖅᑎᒻᒪᕆᖕᓂᐊᖅᐸᑎᑦ, ᐅᖃᐅᑎᑦᓯᐊᖅᓗᒋᓪᓗ ᐊᖓᔪᖅᑳᖅᔪᐊᑉ ᐱᐅᓯᕆᔭᕆᐊᖃᓛᖅᑕᖓᓂᒃ ᐊᐅᓚᑦᓯᓕᕈᓂ ᑖᒃᑯᓂᖓ.”
10ᓴᒧᐃᓕᐅᑉ ᐃᓄᐃᑦ ᐊᖓᔪᖅᑳᖅᔪᐊᖅᑖᕈᒪᔪᑦ ᐅᖃᐅᑎᓚᐅᖅᐰᑦ ᐊᑕᓂᐅᑉ ᐅᖃᐅᓯᕆᔭᓕᒫᖏᓐᓂᒃ ᑖᒃᑯᓄᖓ. 
11ᓴᒧᐃᓕᐅᑉ ᐅᖃᐅᑎᕔᑦ, “ᐊᖓᔪᖅᑳᖅᔪᐊᑦᓯ ᐊᐅᓚᑦᓯᓕᕈᓂ ᐃᒫᒃ ᐱᐅᓯᖃᖅᕕᒋᔪᒫᖅᐹᓯ: ᐃᕐᖕᓂᓯ ᐅᓇᑕᖅᑐᒃᓴᓐᖑᖅᑎᑦᓱᒫᖅᐰᑦ ᐃᓚᖏᓪᓗ ᐅᓇᑕᖅᑎᒋᓗᓂᒋᑦ ᕿᒧᒃᓯᐅᑎᓄᑦ ᐊᒃᓴᓗᐊᓕᖕᓄᑦ, ᐃᓚᖏᓪᓗ ᕿᒻᒥᖅᔪᐊᒃᑯᑦ ᐅᓇᑕᖅᑎᒋᓗᓂᒋᑦ, ᐃᓚᖏᓪᓗ ᐅᓪᓚᒃᑎᐅᓗᑎᒃ ᕿᒧᒃᓯᐅᑏᑦ ᐊᒃᓴᓗᐊᓖᑦ ᓯᕗᕌᓂ; 
12ᐃᓚᖏᓪᓗ ᐊᖓᔪᖅᑲᐅᑎᑦᓱᒫᖅᐰᑦ ᐊᐅᓚᑦᓯᔨᐅᓗᑎᒃ 1,000-ᓄᑦ, ᐃᓚᖏᓪᓗ 50-ᓄᑦ, ᐃᓚᖏᓪᓗ ᐱᕈᖅᓰᕕᓕᕆᔨᖁᑎᒋᔪᒫᖅᐰᑦ, ᐃᓚᖏᓪᓗ ᐱᕈᖅᑐᓂᒡᓗ ᓄᐊᑦᓯᔨᒋᓗᓂᒋᑦ, ᐃᓚᖏᓪᓗ ᓴᓇᔨᒋᔪᒫᖅᐰᑦ ᐅᓇᑕᐅᑎᓂᒃ ᐃᓚᖏᓪᓗ ᕿᒧᒃᓯᐅᑎᓄᑦ ᑲᓕᒐᓕᐅᖅᑎᒋᓗᓂᒋᑦ ᐊᒃᓴᓗᐊᓕᖕᓂᒃ. 
13ᐸᓂᓯᓗ ᑎᐱᑦᓯᐊᕆᒃᓴᐅᑎᑎᑐᑦ ᐱᓇᓱᐊᖅᑎᒋᔪᒫᖅᐰᑦ ᓂᕿᓕᐅᖅᑎᒋᓗᓂᒋᑦ ᓂᐊᖂᔭᓕᐅᖅᑎᒋᓗᓂᒋᓪᓗ. 
14ᐱᕈᖅᓰᕖᓪᓗ ᐱᐅᓂᖅᐹᖁᑎᓯ ᐱᔪᒫᖅᐰᑦ ᕔᓂᓕᐅᖅᕕᓯᓗ ᓇᐹᖅᑐᐃᓪᓗ ᐅᖅᓱᒃᓴᓖᑦ ᐱᔪᒫᖅᐰᑦ ᑐᓂᓗᒋᓪᓗ ᐱᔨᒥᓄᑦ. 
15ᓂᐊᖂᔭᒃᓮᑦ ᕔᓂᒃᓮᓪᓗ ᑕᓪᓕᒪᐅᔪᖏᓐᓂᒃ ᑎᒍᓯᔪᒫᖅᐳᖅ ᑐᓂᓗᒋᓪᓗ ᐊᖓᔪᖅᑳᖁᑎᒥᓄᑦ ᐱᔨᒥᓄᓪᓗ. 
16ᐱᔨᓯᓗ ᐊᖑᑎᑦ ᐊᕐᖕᓁᓪᓗ ᑎᒍᔪᒫᖅᐰᑦ, ᐆᒪᔪᓪᓗ ᓂᕿᑦᓯᐊᕙᐅᓂᖅᐹᑦ ᓯᐅᑎᖅᑯᖅᑐᔪᖁᑎᓯᓗ ᐱᔪᒫᖅᐰᑦ, ᐱᓇᓱᐊᖅᑎᓕᖅᓗᒋᓪᓗ ᐃᒻᒥᓄᑦ. 
17ᓰᐱᖁᑎᓯᓗ ᑕᓪᓕᒪᐅᔪᖏᑦ ᑎᒍᔪᒫᖅᐰᑦ, ᓯᐊᓛᖅᑖᕆᔪᒫᖅᐹᓯᓗ. 
18ᐅᓪᓗᖅ ᑍᓐᓇ ᓇᓪᓕᐅᑎᒃᐸᑦ ᓈᒻᒪᒃᓴᖏᓐᓂᕐᖕᒧᑦ ᓂᓪᓕᐊᔪᒫᖅᐳᓯ ᐊᖓᔪᖅᑳᖅᔪᐊᑦᓯᓐᓂᒃ, ᐃᓕᑦᓯ ᓇᖕᒥᓂᖅ ᓂᕈᐊᓚᐅᖅᑕᑦᓯᓐᓂᒃ; ᐊᑕᓂᐅᓪᓕ ᑭᐅᔪᒫᓐᖏᓛᓯ ᐅᓪᓗᒥ ᑍᑲᓂ.”
19ᐃᓄᐃᓪᓕ ᓈᓚᒍᒪᓚᐅᓐᖏᓚᑦ ᓴᒧᐃᓕᐅᑉ ᐅᖃᐅᓯᖏᓐᓂᒃ; ᐅᖃᖅᐳᓪᓕ, “ᐋᒃᑲ! ᐅᕙᒍᓪᓕ ᐊᖓᔪᖅᑳᖅᔪᐊᖅᑖᕈᒪᕗᒍᑦ, 
20ᐃᓅᖃᑎᒌᒡᔪᐊᓕᒫᓂᒃ ᐊᑦᔨᖃᕐᖕᓂᐊᕋᑦᑕ, ᓇᖕᒥᓂᖅ ᐊᖓᔪᖅᑳᖅᔪᐊᖃᖅᓗᑕ ᐊᐅᓚᑦᓯᔨᒋᓂᐊᖅᑕᑦᑎᓐᓂᒃ ᓯᕗᓕᖅᑎᒃᓴᑦᑎᓐᓂᒡᓗ ᐅᓇᑕᕐᖕᓂᕐᖕᒧᑦ ᐅᓇᑕᖅᑎᒋᓗᑎᒍᓗ.” 
21ᓴᒧᐃᓕᐅᓪᓕ ᐅᖃᐅᓯᐅᔪᓕᒫᑦ ᓈᓚᑦᓯᐊᕇᕋᒥᒋᑦ, ᐅᖃᐅᑎᒋᓚᐅᖅᐰᑦ ᐊᑕᓂᕐᖕᒧᑦ. 
22ᐊᑕᓂᖅᓗ ᐅᖃᖅᐳᖅ ᓴᒧᐃᓕᒧᑦ, “ᐅᖃᐅᓯᖏᑦ ᒪᓕᓕᒃᑭᑦ, ᐊᖓᔪᖅᑳᖅᔪᐊᖅᑖᖅᑎᓪᓗᒋᓪᓗ.” ᓴᒧᐃᓕᐅᓪᓗ ᐄᓴᕅᓕᒥᐅᓕᒫᑦ ᐅᖃᐅᑎᕔᑦ, “ᐃᒡᓗᒐᓴᑦᓯᓐᓄᑦ ᐊᑐᓂᑦ ᐊᖏᕐᕋᓕᕆᑦᓯ.”
