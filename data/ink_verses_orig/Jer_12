1“ᐊᑕᓂᖅ ᐃᓱᐊᕐᖕᓃᑦ ᓱᕐᕋᒍᓐᓇᖏᒻᒪᑦ, ᓇᓗᓕᖅᓯᒪᑦᔪᑎᒋᔭᒃᑲ ᓵᖕᓄᑦ ᓴᖅᑭᑦᓱᒪᕙᒃᑲ, ᓱᖕᒪᑦ ᐱᐅᖏᑦᑐᓕᔪᑦ ᐱᔪᓐᓇᑦᓯᐊᖅᐹᑦ? ᐅᒃᐱᖏᑦᑐᓪᓗ ᑲᔪᓯᑦᓯᐊᖅᓗᑎᒃ? 
2ᑲᓐᖓᖅᓱᓚᐅᖅᐸᑎᑦ ᐊᒫᖃᑦᓯᐊᓕᖅᓗᑎᒡᓗ, ᐱᕈᖅᐳᑦ ᐸᐅᕐᖓᖃᓕᖅᓗᑎᒃ; ᖃᓂᑉᐳᑎᑦ ᖃᓂᖏᓐᓄᑦ ᐆᒻᒪᑎᖏᓐᓄᓪᓕ ᐅᖓᓯᒃᐳᑎᑦ. 
3ᐅᕙᓐᓂᒡᓕ ᖃᐅᔨᒪᕗᑎᑦ, ᐊᑕᓃᖅ, ᐊᑐᖅᑕᓕᒫᒃᑲ ᑕᑯᓐᓇᕋᕕᒋᑦ, ᖃᓄᖅᓗ ᐃᓕᖕᓂᒃ ᐃᓱᒪᖃᕐᖕᒪᖔᕐᖕᒪ ᖃᐅᔨᓴᕈᓐᓇᖅᓗᑎᑦ. ᐱᐅᖏᑦᑐᓕᔪᑦ ᓴᓂᖅᕙᓚᐅᒃᑭᑦ ᓰᐱᑎᑐᑦ ᓴᓂᖅᕙᒃᑕᐅᓯᒪᔪᑎᑐᑦ ᐅᓪᓗᒧᑦ ᑐᖁᑕᐅᓂᒃᓴᖏᓐᓄᑦ. 
4ᖃᓄᖅ ᐊᑯᓂᐅᑎᒋᔪᒥᒃ ᓄᓇ ᕿᒃᓵᖕᓂᐊᖅᐹ? ᐃᕕᒃᓱᒐᕕᓂᖏᓪᓗ ᑐᖁᓕᓗᑎᒃ? ᐃᓄᖏᑕ ᐱᐅᖏᓐᓂᖏᓐᓄᑦ, ᐆᒪᔪᑦ ᑎᖕᒥᐊᓪᓗ ᑐᖁᕋᓕᖅᐳᑦ, ᐅᖃᕐᖕᒪᑕ, ‘ᐊᑕᓂᐅᑉ ᐱᐅᓯᕗᑦ ᖃᐅᔨᒪᓐᖏᓔ.’ 
5ᐃᓄᖕᓂᒃ ᐅᓪᓚᐅᑎᖃᑎᖃᖅᓗᑎᑦ ᑕᖃᔨᐊᕆᔭᐅᒍᕕᑦ, ᖃᓄᖅᓕ ᕿᒻᒥᖅᔪᐊᓂᒃ ᓱᒃᑲᓕᐅᑎᖃᑎᖃᕈᓐᓇᕋᔭᖅᐲᑦ? ᓄᓇᒥ ᐊᑦᑕᕐᖕᓇᖅᑐᖃᖏᑦᑐᒥ ᐹᓪᓚᖃᑦᑕᕈᕕᑦ ᔪᐊᕐᑕᓂᐅᑉ ᓇᐹᖅᑐᖃᕐᖕᓂᖓᓃᓕᕈᕕᑦ ᖃᓄᖅᓕ ᐱᒐᔭᖅᐲᑦ? 
6ᖃᑕᓐᖑᑎᕕᓪᓗ ᐃᒡᓗᒥᐅᖃᑎᕕᓪᓗ ᐊᒡᓛᑦ ᐊᑭᕋᖅᑐᓕᖅᐹᑎᑦ, ᐃᓕᖕᓂᒡᓗ ᐊᑭᕋᖅᑐᖅᑐᓂᒃ ᐃᑲᔪᖅᑐᐃᓕᕐᖕᒪᑕ, ᐅᒃᐱᕆᑦᑍᓕᒃᑭᑦ ᐅᖃᓪᓚᑦᓯᐊᖅᑑᔮᕋᓗᐊᖅᐸᑕ ᐃᓕᖕᓄᑦ.”
7ᐃᓄᖁᑎᒃᑲ ᖁᔭᓈᖅᐸᒃᑲ, ᑭᖑᕐᖑᑎᔭᒃᓴᒃᑲᓗ ᕿᒪᒡᓗᒋᑦ; ᐃᓄᖁᑎᒃᑲ ᓇᒡᓕᒋᓚᐅᖅᑕᒃᑲ ᐊᑭᕋᖏᓐᓄᑦ ᑐᓂᑦᔪᑎᒋᓕᖅᐸᒃᑲ. 
8ᐃᓄᖁᑎᒋᔪᒪᓯᒪᔭᒪ ᓇᐹᖅᑐᓃᑦᑐᑎᑐᑦ ᓛᔭᑎᑐᑦ ᐃᖅᓯᓵᓕᕐᖕᒪᖓ, ᑍᒤᒻᒪᑦ ᐆᒥᒋᓕᖅᐸᒃᑲ. 
9ᐃᓄᖁᑎᒋᔪᒪᓪᓗᒋᑦ ᓂᕈᐊᓚᐅᖅᑕᒃᑲ ᑎᖕᒥᐊᑎᑐᑦ ᐅᑭᓕᕆᐊᑐᑦ ᑍᒤᓕᖅᐳᑦ ᑎᖕᒥᐊᖑᖃᑎᖏᓐᓄᑦ ᓂᕆᔭᐅᓇᓱᐊᖅᑐᑎᑐᑦ, ᐆᒪᔪᑦ ᐃᖅᓯᓇᖅᑐᑦ ᕾᖁᓕᒃᑭᑦ ᑖᒃᑯᓂᖓ ᓂᕆᖃᑕᐅᓂᐊᓕᕐᖕᒪᑕ. 
10ᐰᖅᓯᔨᓄᑦ ᐅᓄᖅᑐᓄᑦ ᐸᐅᕐᖓᖃᖅᕕᒃᓴᖁᑎᒃᑲ ᑐᓪᓕᕋᖅᑕᐅᓪᓗᑎᒃ ᓯᖁᑦᑎᖅᑕᐅᕗᑦ, ᐱᕈᖅᓰᕕᖁᑎᑦᓯᐊᕆᓚᐅᖅᑕᒃᑲᓗ ᐊᑐᖅᑐᒃᓴᐅᔪᓐᓃᖅᓗᑎᒃ ᓱᓇᖃᕈᓐᓁᖅᓗᑎᒃ ᐱᕈᖅᑐᖃᕈᓐᓃᖅᐳᑦ. 
11ᓄᓇᓕᒫᖅ ᐊᑐᖅᑐᒃᓴᐅᔪᓐᓃᖅᐳᖅ, ᓱᓇᑕᖃᕈᓐᓃᖅᐳᖅ, ᐅᕙᓐᓄᑦ ᕿᒃᓵᒡᓗᓂ ᕿᐊᕗᖅ. ᓄᓇᓕᒫᖅ ᐊᑐᖅᕕᒃᓮᕈᑎᕗᖅ, ᑭᓇᒧᓪᓘᓐᓃᑦ ᐃᒃᐱᒋᔭᐅᓐᖏᓚᖅ. 
12ᐱᖑᓕᒫᑦ ᓇᐹᖅᑐᖃᖏᓐᓂᕐᖕᒦᑦᑐᑦ ᓱᓇᖃᔪᐃᑦᑐᒥ ᓈᓯᒪᓕᖅᐳᑦ ᐊᓯᕈᐃᔭᖅᑐᖅᑐᓂᒃ; ᐊᑕᓂᐅᑉ ᐅᓇᑕᕆᐊᖅᑎᑕᖏᑦ ᓈᓯᓯᒪᔪᒫᖅᐳᑦ ᓄᓇᐅᑉ ᑭᒡᓕᖓᓂᑦ ᑭᒡᓕᖓᓄᑦ; ᓮᓕᔪᖃᕈᒫᓐᖏᓚᖅᓗ ᑎᒥᖃᖅᑐᒥᒃ. 
13ᐃᓄᖁᑎᒃᑲ ᓂᐊᖂᔭᒃᓴᓂᒃ ᑲᓐᖓᖅᓱᐃᓚᐅᖅᐳᑦ ᐅᖅᐱᖕᓂᒡᓕ ᑲᑭᓐᓇᖅᑐᓕᖕᓂᒃ ᑲᑎᖅᓱᐃᕗᑦ, ᐱᓇᓱᐊᕐᖕᓂᕐᖕᒧᑦ ᑕᖃᑐᐃᓐᓇᖅᐸᒃᐳᑦ, ᐱᓇᓱᐊᕐᖕᓂᖓᓪᓕ ᐱᕙᓪᓕᕐᖕᓇᖅᑐᖃᓐᖏᓚᖅ. ᐱᕈᖅᑎᑕᕕᓂᕐᖕᒥᓂᒃ ᑲᓐᖑᓲᑎᖃᕈᒫᖅᐳᑦ ᐊᑕᓂᐅᑉ ᓂᓐᖓᐅᓯᕐᖕᒥᓄᑦ ᐱᓂᐊᖅᕕᒋᔪᒫᕐᖕᒪᒋᑦ.
14ᐃᒫᒃ ᐊᑕᓂᖅ ᐅᖃᖅᐳᖅ, “ᐃᓄᖁᑎᒪ ᐄᓴᕅᓕᒥᐅᑦ ᐊᓯᖏᑦ ᐊᑲᐅᖏᑦᑐᓕᔪᑦ ᑎᒍᓯᓚᐅᖅᑐᑦ ᑖᒃᑯᓂᖓ ᓄᓱᒍᒫᖅᐸᒃᑲ ᓄᓇᖏᓐᓂᑦ, ᔫᑕᒥᐅᓪᓗ ᐱᔭᐅᕕᒋᓯᒪᔭᖏᓐᓂᑦ ᓄᓱᒍᒫᕆᕙᒃᑲ. 
15ᓄᓱᒌᕈᒃᑭᓪᓗ ᐃᓚᑦᓱᒋᓕᕈᒫᕆᕙᒃᑲ, ᐅᑎᖅᑎᓪᓗᒋᓪᓗ ᐊᑐᓂᑦ ᑭᖑᕐᖑᑎᔭᒃᓴᔭᖏᓐᓄᑦ ᐊᑐᓂᓪᓗ ᓄᓇᖏᓐᓄᑦ. 
16ᑕᒪᑐᒪ ᑭᖑᕐᖓᒍᑦ, ᐊᒃᓱᕈᖅᓗᑎᒃ ᐃᓄᖁᑎᒪ ᐱᐅᓯᖏᓐᓂᒃ ᐃᓕᓐᓂᐊᕋᔭᖅᐸᑕ, ᐅᖃᕕᒍᑎᖃᖅᓗᑎᒡᓗ ᐊᑎᓐᓂ, ‘ᐊᑕᓂᖅ ᐃᓅᖕᒪᑦ,’ ᑍᒫᒃᑕᐅᖅ ᐃᓄᖁᑎᒃᑲ ᐃᓕᓐᓂᐊᖅᑎᓚᐅᕐᖕᒪᒋᑦ ᐅᖃᕕᒡᕕᖃᖁᓪᓗᒋᑦ ᐰᓕᒧᑦ, ᑖᒃᑯᐊ ᒪᑭᑦᓱᒫᖅᐳᑦ ᐃᓄᖁᑎᒪ ᐊᑯᕐᖓᓐᓂ. 
17ᐃᓅᖃᑎᒌᒡᔪᐊᓪᓕ ᓇᓪᓕᖏᑦ ᓈᓚᖏᑉᐸᑕ, ᑕᕝᕙ ᓄᓱᑦᓯᐊᒻᒪᕆᒍᒫᖅᐸᒃᑲ ᐊᓯᕈᖅᓗᒋᓪᓗ, ᐊᑕᓂᖅ ᐅᖃᖅᐳᖅ.”
