1ᓴᒧᐃᓕᐅᑉ ᐊᓕᒍᖅ ᐅᖅᓱᒥᒃ ᐃᒪᓕᒃ ᑎᒍᕚ ᑯᕕᓪᓗᒍᓗ ᓴᐅᓕᐅᑉ ᓂᐊᖁᐊᓄᑦ, ᑯᓂᒡᓗᒍᓗ ᐅᖃᐅᑎᕚ, “ᐊᑕᓂᐅᑉ ᐅᖅᓱᖅᑎᖅᐹᑎᑦ ᐊᖓᔪᖅᑳᖅᔪᐊᓐᖑᖁᓪᓗᑎᑦ ᐃᓄᖁᑎᖏᓐᓄᑦ. ᐊᑕᓂᐅᑉ ᐃᓄᖁᑎᖏᑦ ᐊᖓᔪᖅᑲᐅᕕᒋᓂᐊᖅᐸᑎᑦ ᓴᐳᑎᓗᒋᓪᓗ ᐊᑭᕋᖅᑐᖅᑎᖏᓐᓂᑦ ᖃᓂᒋᔭᖏᓐᓃᑦᑐᓂᑦ. ᑕᒪᓐᓇᓗ ᓇᓗᓁᒃᑯᑕᕆᓂᐊᖅᐸᑦ ᐊᑕᓂᐅᑉ ᐅᖅᓱᖅᑎᕐᖕᒪᑎᑦ ᐊᖓᔪᖅᑳᖅᔪᐊᖑᖁᓪᓗᑎᑦ ᐃᓄᖁᑎᖏᓐᓄᑦ. 
2ᐅᓪᓗᒥ ᕿᒪᒃᑯᕕᖓ, ᑲᑎᓯᓂᐊᖅᐳᑎᑦ ᐊᖑᑏᖕᓂᒃ ᒪᕐᕉᖕᓂᒃ ᕅᒋᓕᐅᑉ ᐃᓗᕕᐊᑕ ᓴᓂᐊᓂ ᔨᐅᓪᔭᒥ ᐱᑦᔭᒥᓂᐅᑉ ᓄᓇᖓᓂ, ᐅᖃᐅᑦᔭᐅᓂᐊᖅᐳᑎᓪᓗ, ‘ᑍᒃᑯᐊ ᓯᐅᑎᖅᑯᖅᑐᔪᑦ ᕿᓂᓚᐅᖅᑕᑎᑦ ᓇᓂᔭᐅᓯᒪᓂᖏᓐᓂᒃ, ᐊᑖᑕᕕᓪᓗ ᐃᓱᒫᓗᒋᔪᓐᓃᕋᒥᒋᑦ ᐃᓕᖕᓂᖔᖅ ᐃᓱᒫᓗᓕᖅᐳᖅ, ᐅᕾᓐᓇᓕᖅᓗᓂᓗ, “ᖃᓄᐃᓕᐅᖅᑐᒃᓴᐅᕗᖓᓕ ᐃᕐᖕᓂᓐᓄᑦ?”’ 
3ᑍᑲᓐᖓᓪᓗ ᐊᐅᓪᓚᕈᒫᖅᐳᑎᑦ ᑎᑭᓪᓗᑎᓪᓗ ᓇᐹᖅᑐᒧᑦ ᐆᒃᒧᑦ ᐃᑦᔪᕐᖕᓁᑦᑐᒧᑦ ᑍᐳᐊᒦᑦᑐᒧᑦ; ᑍᑲᓂᓗ ᑲᑎᓯᔪᒫᖅᐳᑎᑦ ᐊᖑᑎᓂᒃ ᐱᖓᓱᓂᒃ ᐱᑎᓕᒥ ᑐᓂᕐᕈᓯᕆᐊᖅᑐᖅᑐᓂᒃ ᒎᑎᒧᑦ, ᐃᓚᖓᑦ ᐱᖓᓱᓂᒃ ᒎᑦᓰᑦ ᓄᕐᕋᖏᓐᓂᒃ ᑎᒍᒥᐊᕈᒫᖅᐳᖅ, ᐃᓚᖓᓪᓗ ᐊᒡᔭᖅᓯᔪᒫᖅᐳᖅ ᓂᐊᖂᔭᓂᒃ ᐱᖓᓱᓂᒃ, ᐃᓚᖓᓪᓗ ᐊᒡᔭᖅᓯᔪᒫᖅᐳᖅ ᕿᓯᖕᒥᒃ ᕔᓂᖃᐅᑎᒥᒃ. 
4ᑐᓐᖓᓱᒃᑎᑦᓱᒫᖅᐹᑎᑦ ᑐᓂᔭᐅᓗᑎᓪᓗ ᓂᐊᖂᔮᖕᓂᒃ ᒪᕐᕉᖕᓂᒃ, ᑐᓐᖓᓱᒃᑎᓪᓗᒋᑦ ᑎᒍᔪᒫᖅᐸᑎᑦ ᑖᒃᑯᓇᓐᖓᑦ. 
5ᑕᒪᑐᒪ ᑭᖑᕐᖓᒍᑦ ᐂᔪᒃᓴᐅᕗᑎᑦ ᒋᐱᐊᑦ-ᐃᓗᕼᐃᒻᒧᑦ, ᒎᑎᐅᑉ ᖃᖅᑲᖓᓄᑦ, ᐱᓕᔅᑍᓂᒥᐅᑦ ᐅᓇᑕᖅᑐᒃᓴᖃᖅᕕᖓᓄᑦ; ᑕᕝᕙᓂ ᐃᒤᑦᓱᒫᖅᐳᖅ ᑍᑯᖓ ᐃᒡᓗᒐᓴᖕᓄᑦ ᑎᑭᒃᑯᕕᑦ ᑲᑎᓯᔪᒫᖅᐳᑎᑦ ᐅᖃᖅᑎᓂᒃ ᖁᑦᓯᖕᓂᖅᐹᒥᑦ ᐱᔪᓂᒃ ᑯᑭᑦᑕᐸᐅᑎᐅᔭᓄᑦ ᓂᑦᔭᐅᓯᔭᖅᑐᓂᒃ ᓯᕙᓂᐅᑎᓂᒡᓗ, ᓱᐴᒐᐅᔭᓂᒡᓗ ᕼᐊᕐᐱᓂᒡᓗ ᐊᑐᖅᓗᑎᒃ, ᓇᓚᐅᑦᑍᔪᒫᖅᐳᑦ. 
6ᑕᕝᕙ ᐊᑕᓂᐅᑉ ᐊᓂᕐᖕᓂᖓᑕ ᐱᔪᓐᓇᕐᖕᓂᕐᖕᔪᐊᖓᑕ ᑎᑭᑦᓱᒫᖅᐹᑎᑦ, ᓇᓚᐅᑦᑍᖃᑕᐅᓕᖅᓗᑎᓪᓗ ᑖᒃᑯᓄᖓ, ᐊᓯᑦᔨᖅᑕᐅᔪᒫᖅᐳᑎᓪᓗ. 
7ᑕᒪᒃᑯᐊ ᓇᓗᓁᒃᑯᑍᑦ ᐃᓕᖕᓄᑦ ᑎᑭᑉᐸᑕ, ᐱᓇᓱᐊᕈᓐᓇᖅᑕᕐᖕᓂᒃ ᐱᓇᓱᐊᖅᑐᒃᓴᐅᕗᑎᑦ, ᒎᑎᐅᑉ ᐃᓚᒋᓂᐊᕐᖕᒪᑎᑦ. 
8ᐅᕙᓐᓂᑦ ᓯᕗᓪᓕᐅᓗᑎᑦ ᒋᐅᓪᒐᐅᓪᒧᐊᖅᑐᒃᓴᐅᕗᑎᑦ; ᑕᑯᒋᓪᓗ ᐃᓕᖕᓄᑦ ᕾᔪᒫᖅᐳᖓ ᑐᓂᕐᕈᓯᕆᐊᖅᓗᖓ ᐃᑯᐊᓪᓚᒐᒃᓴᓂᒃ ᓮᒪᓂᕐᖕᒧᓪᓗ ᑐᓂᕐᕈᑎᒃᓴᓂᒃ. ᐅᓪᓗᓂᒃ 7-ᓂᒃ ᐅᑕᖅᑭᔪᒃᓴᐅᕗᑎᑦ ᑕᕝᕙᓂ, ᕾᓚᐅᖏᓐᓂᓐᓂ ᖃᐅᔨᑎᑦᓯᔭᖅᑐᖅᓗᖓ ᖃᓄᐃᓕᐅᖅᑐᒃᓴᐅᖕᒪᖔᖅᐱᑦ.”
9ᓴᐅᓕᓕ ᓴᒧᐃᓕᒥᑦ ᑐᓄᓪᓗᓂ ᐊᐅᓪᓚᕐᖕᒪᑦ, ᒎᑎᐅᑉ ᐆᒻᒪᑎᒥᒃ ᐊᓯᐊᓂᒃ ᑐᓂᓯᕕᒋᕚ; ᑖᒃᑯᐊᓗ ᓇᓗᓁᒃᑯᑕᓕᒫᑦ ᐅᓪᓗᒥ ᑍᑦᓱᒪᓂ ᓇᓚᐅᑦᓯᓚᐅᖅᐳᑦ. 
10ᖃᖅᑲᒧᓪᓗ ᑎᑭᓐᓇᒥᒃ ᒋᐱ-ᐊᒧᑦ, ᓇᓚᐅᑦᑍᔨᓂᑦ ᐅᐸᒃᑕᐅᕗᑦ; ᒎᑎᐅᓪᓗ ᐊᓂᕐᖕᓂᖓᑕ ᐊᖏᔪᖅᔪᐊᒧᑦ ᑎᑭᑉᐹ, ᓇᓚᐅᑦᑍᖃᑕᐅᓕᖅᓗᓂᓗ ᑖᒃᑯᓇᓂ. 
11ᑖᒃᑯᐊᓗ ᓯᕗᓂᖓᒍᑦ ᖃᐅᔨᒪᓚᐅᖅᑐᑦ ᓴᐅᓕᒥᒃ ᑕᑯᕗᑦ ᓇᓚᐅᑦᑍᖃᑕᐅᑎᓪᓗᒍ ᓇᓚᐅᑦᑍᔨᓂ, ᐃᒻᒥᖕᓄᑦ ᐅᖃᖅᐳᑦ, “ᓱᓇᒧᓄᓇ ᑭᓯᐅᑉ ᐃᕐᖕᓂᖓ ᑎᑭᑕᐅᔪᖅ? ᓴᐅᓕᐅᓈ ᓇᓚᐅᖅᑍᔨᐅᖃᑕᐅᓕᖅᑐᖅ?” 
12ᐊᖑᑏᑦ ᐃᓚᖓ ᑕᕝᕙᓂᒥᐅᖅ ᑭᐅᕗᖅ ᐅᖃᖅᓗᓂ, “ᑭᓇᒦᒃ ᐊᑖᑕᖃᖅᐸ?” ᑍᒤᒻᒪᑦ ᐅᖃᐅᓯᖅᑕᖃᓕᓚᐅᖅᐳᖅ ᐃᒫᒃ, “ᓴᐅᓕ ᓇᓚᐅᑦᑍᔪᓄᑦ ᐃᓚᒋᔭᐅᕚ?” 
13ᓇᓚᐅᑦᑍᔭᕇᕋᒥᓗ, ᖁᑦᓯᖕᓂᖅᐹᒧᑦ ᑐᓂᕐᕈᓯᖅᕕᖕᒧᑦ ᐂᕗᖅ.
14ᓴᐅᓕᐅᑉ ᐊᒃᑲᖓᑕ ᐅᖃᐅᑎᕚ ᐱᔨᖓᓗ, “ᓇᒧᓐᖓᓚᐅᖅᐱᓰ?”
15ᓴᐅᓕᐅᓪᓗ ᐊᒃᑲᖓᑕ ᐅᖃᐅᑎᕚ, “ᐅᖃᐅᑎᓐᖓ, ᖃᓄᖅ ᓴᒧᐃᓕᐅᑉ ᐅᖃᐅᑎᓚᐅᖅᐹᑎᑦ?”
16ᓴᐅᓕᓗ ᐊᒃᑲᖕᒥᓄᑦ ᐅᖃᖅᐳᖅ, “ᐅᖃᐅᑎᑦᓯᐊᓚᐅᖅᐹᑎᒍᑦ ᓯᐅᑎᖅᑯᖅᑐᔪᑦ ᓇᓂᔭᐅᓯᒪᓕᕐᖕᓂᖏᓐᓂᒃ.” ᑭᓯᐊᓂᓕ ᐊᖓᔪᖅᑲᐅᕕᒃ ᐱᓪᓗᒍ, ᓴᒧᐃᓕᐅᑉ ᐅᖃᐅᓯᕆᓚᐅᖅᑕᖏᓐᓂᒃ, ᐅᖃᐅᑎᓚᐅᓐᖏᓛ.
17ᑕᕝᕙ ᓴᒧᐃᓕᐅᑉ ᐃᓄᒐᓮᑦ ᑲᑎᖁᕔᑦ ᐊᑕᓂᕐᖕᒥᒃ ᑲᑎᓯᖁᓪᓗᒋᑦ ᒥᔅᐸᒥ; 
18ᐄᓴᕅᓕᐅᓪᓗ ᐃᓄᖏᑦ ᐅᖃᐅᑎᕔᑦ, “ᐊᑕᓂᖅ ᐄᓴᕅᓕᒥᐅᑉ ᒎᑎᖓ ᐃᒫᒃ ᐅᖃᖅᐳᖅ, ‘ᐄᓴᕅᓕᒥᐅᑉ ᐃᑦᔨᑉᑎᒥᑦ ᐊᐅᓚᖅᑎᓚᐅᖅᐸᒃᑲ, ᓴᐳᑎᓪᓗᒋᓪᓗ ᐃᑦᔨᑉᑎᒥᐅᑦ ᐱᔪᓐᓇᕐᖕᓂᖏᓐᓂᑦ ᐊᑕᓂᐅᕕᓕᒫᓪᓗ ᐱᔪᓐᓇᕐᖕᓂᖏᑕ ᐅᖁᒤᒃᓴᖅᑎᑦᓯᓂᖏᓐᓂᑦ.’ 
19ᑭᓯᐊᓂᓕ ᐅᓪᓗᒥ ᒎᑎᑦᓯᓐᓂᒃ ᓇᕐᕈᓕᖅᐳᓯ, ᐃᓕᑦᓯᓐᓂᒃ ᐱᐅᓕᒃᓯᓚᐅᖅᑐᒥᒃ ᐅᖁᒤᑦᑐᓂᑦ ᐊᒃᓱᕈᕐᖕᓇᖅᑐᓂᒡᓗ; ᑖᑦᓱᒧᖓᓗ ᐅᖃᓚᐅᖅᐳᓯ, ‘ᐋᒃᑲ, ᐊᖓᔪᖅᑳᖅᔪᐊᖅᑖᖅᑎᓚᐅᖅᑎᒍᑦ.’ ᒫᓐᓇᓕ ᑍᒤᒻᒪᑦ, ᐊᑕᓂᐅᑉ ᓵᖓᓄᑦ ᑐᓂᓕᕆᑦᓯ ᑭᖑᕚᕇᑦ ᐃᓚᒌᓪᓗ ᑲᑎᓐᖓᓗᑎᒃ.”
20ᑕᕝᕙ ᓴᒧᐃᓕᐅᑉ ᐄᓴᕅᓕᐅᑉ ᑭᖑᕚᖏᑦ ᕾᖁᔭᕇᕋᒥᒋᑦ, ᐱᑦᔭᒥᓂᐅᑉ ᑭᖑᕚᖏᑦ ᓇᓚᐅᑦᓵᕈᑎᒃᑯᑦ ᓇᓚᐅᑕᐅᕗᑦ. 
21ᑕᕝᕙ ᐱᑦᔭᒥᓂᐅᑉ ᑭᖑᕚᖏᑦ ᕾᖁᓪᓗᒋᑦ ᐃᓚᒌᑦ ᒪᓕᒡᓗᒋᑦ, ᒪᑦᕅᑎᐅᑉ ᐃᓚᖏᑦ ᓇᓚᐅᑦᓵᕈᑎᒧᑦ ᓇᓚᐅᑕᐅᕗᑦ; ᑕᕝᕙ ᒫᑐᕆᑎᒥᐅᑦ ᐃᓚᖏᑦ ᐊᖑᑎᑦ ᕾᑎᒃᑭᕔᑦ, ᓴᐅᓕᓗ ᑭᔅ ᐃᕐᖕᓂᖓ ᓇᓚᐅᑦᓵᕈᑎᒧᑦ ᓇᓚᐅᑕᐅᕗᖅ. ᓴᐅᓕᓕ ᕿᓂᕋᓗᐊᕐᖕᒪᑦᔪᒃ, ᓇᓂᔭᐅᔪᓐᓇᓐᖏᓚᖅ. 
22ᑍᒤᒻᒪᑦ ᐊᑕᓂᕐᖕᒥᒃ ᖃᐅᔨᒋᐊᓕᕆᕗᑦ, “ᑖᓐᓇ ᐊᖑᑦ ᑕᒫᓃᑉᐹ?”
23ᑕᕝᕙ ᐅᓪᓚᒡᓗᑎᒃ ᑕᕝᕗᖓ ᐅᐸᒃᐹᑦ ᕾᑦᔪᑎᓪᓗᒍᓗ; ᐃᓄᐃᓪᓗ ᐊᑯᕐᖓᓐᓂ ᓂᑯᕕᓐᓇᒥ ᑖᒃᑯᓇᓐᖓᓕᒫᖅ ᑕᑭᓂᖅᓴᐅᕗᖅ ᑐᐃᖏᓐᓂᑦ ᐱᒋᐊᖅᓗᒋᑦ. 
24ᓴᒧᐃᓕᐅᓪᓗ ᐃᓄᓕᒫᑦ ᐅᖃᐅᑎᕔᑦ, “ᑕᑯᕕᓯᐅᑉ ᑖᓐᓇ ᐊᑕᓂᐅᑉ ᓂᕈᐊᖅᑕᖓ, ᑖᓐᓇ ᐊᑦᔨᒋᔭᐅᓐᖏᓚᖅ ᐃᓄᓕᒫᓂᑦ.”
25ᑕᕝᕙ ᓴᒧᐃᓕᐅᑉ ᐃᓄᐃᑦ ᓇᓗᓁᖅᓯᕕᒋᕔᑦ ᖃᓄᖅ ᐊᖓᔪᖅᑳᖅᔪᐊᑦ ᐱᔪᓐᓇᕐᖕᓂᖃᖅᑐᒃᓴᐅᖕᒪᖔᑕ ᐱᐅᓯᖃᖅᑐᒃᓴᐅᖕᒪᖔᑕᓗ; ᑎᑎᕋᖅᓗᒋᓪᓗ ᐊᒡᓚᖕᓄᑦ ᐊᑕᓂᕐᖕᒧᓪᓗ ᑐᓂᕔᑦ. ᑕᕝᕙ ᓴᒧᐃᓕᐅᑉ ᐃᓄᓕᒫᑦ ᐊᖏᕐᕋᖁᓕᖅᐰᑦ, ᐊᑐᓂᑦ ᐊᖏᕐᕋᒥᖕᓄᑦ. 
26ᓴᐅᓕᓗ ᐊᖏᕐᕋᒥᓄᑦ ᐊᖏᕐᕋᕆᕗᖅ ᒋᐱ-ᐊᒧᑦ, ᐊᖑᑏᓪᓗ ᓯᕘᕋᖏᑦᑐᑦ ᐃᓚᒋᓪᓗᒋᑦ ᑖᒃᑯᐊ ᒎᑎᐅᑉ ᐆᒻᒪᑎᖏᑦ ᐊᒃᑐᓚᐅᕐᖕᒪᒋᑦ. 
27ᐃᓚᖏᓪᓕ ᐊᑭᕋᖅᑐᖅᑐᑦ ᐅᖃᖅᐳᑦ, “ᖃᓅᖅ ᑖᑦᓱᒧᖓ ᐱᐅᓕᔭᐅᔪᓐᓇᕋᑦᑕ?” ᑕᕝᕙ ᑖᑦᓱᒥᖓ ᓇᕐᕈᓕᖅᐳᑦ, ᐂᑦᑐᕐᖕᓇᒍᓗ ᐱᑖᒃᓴᖏᓐᓂᒃ. ᓴᐅᓕᓕ ᓮᒪᓂᖃᑦᓯᐊᓚᖅᐳᖅ.
