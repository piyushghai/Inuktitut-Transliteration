1ᐊᐅᓪᓚᕈᑦᔭᐅᓯᒪᓂᑦᑕ ᐊᕐᕌᒍᐃᑦ 11-ᖓᓐᓂ, ᑕᖅᑭᐅᑉ ᐅᓪᓗᖏᑕ ᓯᕗᓪᓕᖅᐹᖓᓂ, ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ, ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ, ᑍᕆᒥᐅᑦ ᐅᖃᐅᓯᖃᓚᐅᕐᖕᒪᑕ ᔪᕉᓴᓚᒥᒃ, ᐅᖃᖅᓗᑎᒃ ‘ᐋᕼᐊ, ᐃᓄᐃᑦ ᐃᑎᖅᑕᖅᕕᖓᑦ ᓯᖁᒥᑕᐅᕗᖅ, ᐅᕙᑦᑎᓐᓄᑦ ᒪᑐᐃᖅᐳᑦ; ᐱᑖᕈᓐᓇᕐᖕᓂᐊᓕᖅᐳᒍᑦ ᑕᕝᕙᓐᖓᑦ, ᒫᓐᓇ ᐊᓯᕈᖅᑕᐅᓯᒪᓕᕐᖕᒪᑕ.’ 
3ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᑍᕆ ᓵᓐᖓᓂᐊᓕᖅᐸᒋᑦ, ᐃᓅᖃᑎᒌᒡᔪᐊᓄᑦ ᐅᓄᖅᑐᓄᑦ ᐊᑭᕋᖅᑐᖅᑕᐅᑎᑦᓱᒫᖅᐸᑦᓯ, ᐃᒪᕕᐅᑉ ᒥᕿᑦᑕᕐᖕᓂᖓᑐᑦ ᑎᑭᑕᐅᑦᑕᖅᓗᓯ. 
4ᑍᕆᐅᑉ ᐃᒡᓗᒐᓴᒡᔪᐊᖏᑕ ᐊᕙᓗᖅᔪᐊᖏᑦ ᓯᖁᒥᑕᐅᔪᒫᖅᐳᑦ, ᐳᖅᑐᔪᖁᑎᖏᓪᓗ ᒪᔪᖅᓯᒪᕖᑦ ᐅᕐᕈᑎᓪᓗᒋᑦ; ᓄᓇᖓ ᑭᓕᐅᖅᑐᕈᒫᖅᐸᕋ, ᕾᖅᑐᐃᓐᓇᐅᓕᖅᓗᓂ. 
5ᓄᓗᐊᓄᑦ ᐸᓂᖅᓰᕕᑐᐃᓐᓇᐅᓕᕈᒫᖅᐳᖅ ᐃᒪᐅᑉ ᑭᒡᓕᖓᓃᒻᒪᑦ; ᐅᕙᖓ ᑍᒫᒃ ᐅᖃᖅᐳᖓ, ᐊᑕᓂᖅ ᒎᑎ ᐅᖃᖅᐳᖅ; ᐃᓅᖃᑎᒌᒡᔪᐊᓄᑦ ᓱᓁᕈᑦᔭᐅᔪᒫᖅᐳᖅ ᓇᒡᕚᖅᑕᖅᕕᐅᓗᓂ; 
6ᓄᓁᓐᓇᕐᖕᒦᑦᑐᑦ ᓴᕕᒡᔪᐊᒧᑦ ᑐᖁᕋᖅᑕᐅᔪᒫᖅᐳᑦ. ᑕᕝᕙ ᖃᐅᔨᓕᕈᒫᖅᐳᑦ ᐅᕙᖓᐅᒐᒪ ᐊᑕᓂᖅ.
7ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᑍᕆ ᑎᑭᕝᕕᐅᑎᑦᓱᒫᖅᐸᕋ ᐅᓐᓄᐊᓪᓗᐊᑉ ᓇᓛᓂᓐᖔᖅᑐᒧᑦ ᓂᐱᑯᓁᓴᒧᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ, ᐊᖓᔪᖅᑳᖅᔪᐊᖑᔪᒧᑦ ᐊᖓᔪᖅᑳᖅᔪᐊᓄᑦ, ᐅᓇᑕᖅᑎᖁᑎᖃᖅᓗᓂ ᐅᓄᖅᑐᖅᔪᐊᓂᒃ ᕿᒻᒥᖅᔪᐊᖃᖅᑐᓂᒃ, ᕿᒧᒃᓯᐅᑎᓂᒡᓗ ᐊᒃᓴᓗᐊᓕᖕᓂᒃ, ᕿᒻᒥᖅᔪᐊᒃᑰᖅᑐᓂᒡᓗ. 
8ᓄᓁᓐᓇᕐᖕᒦᑦᑐᑦ ᓴᕕᒡᔪᐊᒧᑦ ᑐᖁᕋᖅᑕᐅᔪᒫᖅᐳᑦ; ᓄᓇ ᖃᑦᑎᒃᓯᑎᓪᓗᒍ ᓴᐴᓗᑕᕆᔪᒫᖅᐹᑦ ᐊᕙᓗᖅᔪᐊᒧᑦ ᒪᔪᖅᕕᓕᐅᖅᓗᑎᒃ, ᒥᓗᕆᐊᖃᑦᑕᐅᑎᓕᐊᕆᓯᒪᔪᒥᒃ ᐊᑐᖅᓗᑎᒃ, ᓴᐴᓗᑕᖃᖅᓗᑎᒃ ᖁᓛᓕᖕᒥᒃ. 
9ᐊᕙᓗᖅᔪᐊᖁᑎᓯ ᓯᖁᑦᑎᖅᑕᐅᔪᒫᖅᐳᑦ ᑐᒐᐅᓯᐊᕆᓯᒪᔭᒥᖕᓄᑦ ᐅᖁᒤᑦᑐᓄᑦ, ᐳᖅᑐᔪᖁᑎᓯᓗ ᐅᕐᕈᑎᑦᓱᒫᖅᐰᑦ ᓯᖁᑦᑎᕆᐅᑎᓄᑦ. 
10ᕿᒻᒥᖅᔪᐊᖏᑕ ᐅᓄᖅᑐᖅᔪᐊᑦ ᐳᔫᖅᑎᑕᖏᓐᓄᑦ ᓂᑦᑍᑦᑐᖅᓯᐅᓕᕈᒫᖅᐳᓯ; ᕿᒻᒥᖅᔪᐊᒃᑰᖅᑐᑦ ᑲᓕᒐᖏᑕᓗ ᐊᒃᓴᓗᐊᓖᓪᓗ ᐃᒃᑑᓕᔮᕐᖕᓂᖏᓐᓄᑦ ᐊᑭᓐᓇᓯ ᐊᐅᓚᑎᑕᐅᔪᒫᖅᐳᑦ, ᐃᑎᖅᑕᖅᕕᒃᑯᑦ ᐃᑎᕈᒫᖅᐳᑦ ᐃᒡᓗᒐᓴᒡᔪᐊᑦ ᓯᖁᒥᑕᐅᓯᒪᓕᖅᑎᓪᓗᒋᑦ. 
11ᕿᒻᒥᖅᔪᐊᖏᑕ ᐃᑎᒐᖏᓐᓄᑦ ᐊᖅᑯᑎᓕᒫᓯ ᑐᓪᓕᕋᖅᑕᐅᔪᒫᖅᐳᑦ; ᐃᓅᖃᑎᓯ ᑐᖁᕋᖅᑕᐅᔪᒫᖅᐳᑦ ᓴᕕᒡᔪᐊᒧᑦ; ᐃᒡᓗᒐᓴᒡᔪᐊᓪᓗ ᓱᑲᖏᑦ ᐊᑦᑕᕐᖕᓇᖏᑦᑐᑦ ᐅᕐᕈᔪᒫᖅᐳᑦ ᓄᓇᒧᑦ. 
12ᑎᒎᖅᑬᔪᒫᖅᐳᑦ ᐊᒃᓗᐃᑦᔪᑎᑦᓯᓐᓂᒃ ᓂᐅᕕᐊᒃᓴᖁᑎᑦᓯᓐᓂᒡᓗ; ᐃᒡᓗᑦᓯ ᐊᑭᓐᓇᖏᑦ ᐅᕐᕈᑎᑦᓱᒫᖅᐰᑦ ᐃᒡᓗᑦᓯᐊᕙᓯ ᐊᓯᕈᖅᑕᐅᓗᑎᒃ; ᐅᔭᕋᖁᑎᓯ ᕿᔪᐃᓪᓗ ᓄᓇᔭᖁᑎᓯᓗ ᐃᒫᓄᑦ ᐃᒋᑕᐅᔪᒫᖅᐳᑦ. 
13ᑐᓴᕐᖕᓂᕋᐅᑎᓄᑦ ᐃᓐᖏᕐᖕᓂᓯ ᓄᖅᑲᖅᑎᑦᓱᒫᖅᐸᒃᑲ, ᑯᑭᑦᑕᐸᐅᑎᐅᔧᓪᓗ ᑐᓴᖅᓴᐅᔪᖃᕈᓐᓃᕈᒫᖅᐳᑦ. 
14ᓄᓇ ᕾᖅᑐᑐᐃᓐᓇᐅᓕᕈᒫᖅᐳᖅ; ᓄᓗᐊᓄᑦ ᐃᓯᕕᑦᓯᕕᐅᓕᖅᓗᓂ; ᐃᒡᓗᒐᓴᓕᐅᖅᕕᐅᒃᑲᓐᓂᕈᒫᓐᖏᓚᖅ; ᐅᕙᖓ ᐊᑕᓂᐅᔪᖓ ᐅᖃᕋᒪ, ᐅᖃᖅᐳᖅ ᐊᑕᓂᖅ ᒎᑎ. 
15ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ ᑍᕆᒥᐅᓄᑦ: ᓯᒡᔭᒥ ᓄᓇᖃᖅᑐᑦ ᓴᔪᒍᒫᓐᖏᓛᑦ ᑐᓴᓕᕈᑎᒃ ᑐᖁᑕᐅᔪᓂᒃ, ᐃᑭᓖᓪᓗ ᓂᐹᓂᖏᓐᓂᒃ, ᑐᖁᕅᔪᖃᓕᖅᐸᑦ ᐊᑯᓐᓇᑦᓯᓐᓂ? 
16ᑕᕝᕙ ᓯᒡᔭᒥᐅᑦ ᐊᖓᔪᖅᑳᖅᔪᐊᖏᑦ ᐃᒃᓯᕙᐅᑕᖅᔪᐊᕐᖕᒥᖕᓂᒃ ᕿᒤᔪᒫᖅᐳᑦ, ᐊᓐᓄᕌᒥᖕᓂᒡᓗ ᐊᖓᔪᖅᑳᖅᔪᐊᖅᓯᐅᑎᓂᒃ ᐲᔧᔪᒫᖅᐳᑦ, ᑕᑯᒥᓇᖅᓴᐅᑎᓖᓪᓗ ᐊᓐᓄᕌᑦ ᐲᔭᖅᓗᒋᑦ; ᓴᔪᖕᓂᕐᖕᒥᒡᓗ ᐊᓐᓄᕌᖔᕈᒫᖅᐳᑦ; ᒪᓂᖅᑲᒥᓗ ᐃᒃᓯᕚᕈᒫᖅᐳᑦ ᓴᔪᑐᐃᓐᓇᓕᖅᓗᑎᒃ, ᐃᓕᑦᓯᓐᓂᒃ ᑲᒪᓂᐊᕐᖕᓂᕐᖕᒧᑦ. 
17ᐅᒡᒍᐊᕈᑎᓕᐅᕈᒫᖅᐳᓪᓗ ᐃᓕᑦᓯᓐᓄᑦ, ᐅᖃᖅᓗᑎᒃ,
18ᓵᓚᐅᕕᑦᓯ ᐅᓪᓗᖓᓂ ᕿᑭᖅᑍᑦ ᓴᔪᓚᐅᖅᐳᑦ;
19ᑕᕝᕙ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐃᒡᓗᒐᓴᓯ ᓯᖁᑦᑎᖅᑕᐅᑎᒃᑯᒃᑭᑦ, ᐃᒡᓗᒐᓴᒃᑎᑐᑦ ᐃᓄᖃᕈᓐᓃᖅᑐᑎᑐᑦ, ᐃᑎᔪᒧᑦ ᑎᑭᑕᐅᑎᒃᑯᒃᑭᑦ, ᐃᒪᖅᔪᐊᕐᖕᒧᓪᓗ ᐅᓕᒃᑕᐅᒍᕕᑦ, 
20ᑐᖁᖓᔪᑦ ᐃᓂᖏᓐᓄᑦ ᑲᑕᒃᑎᑦᓱᒫᖅᐸᒋᑦ ᐃᑎᖅᓴᒧᑦ, ᐃᓄᖕᓄᑦ ᓯᕗᓪᓕᕕᓂᕐᖕᓄᑦ, ᑕᕝᕙᓃᖁᓪᓗᑎᑦ ᓄᓇᖅᔪᐊᑉ ᐊᑖᓂ, ᑐᖁᖓᔪᑦ ᐊᑯᕐᖓᓐᓂ, ᐃᑎᖅᓴᒥ ᐃᓂᖃᖅᑐᓂ, ᓄᓇᓕᖕᓄᑦ ᐃᓚᒋᔭᐅᔪᓐᓃᑯᓪᓗᓯ ᐃᓅᔪᓂᓗ ᐃᓂᒃᓴᖃᕈᓐᓁᖁᓪᓗᓯ. 
21ᑲᑉᐱᐊᓱᖕᓂᕐᖕᒥᒃ ᐃᓱᓕᓐᓂᖃᖅᑎᓐᓂᐊᖅᐸᑦᓯ, ᓄᖑᑕᐅᔪᒫᖅᐳᓯᓗ; ᕿᓂᖅᑕᐅᒐᓗᐊᕈᑦᓯ, ᓇᓂᔭᐅᔪᒫᓐᖏᓚᓯ, ᐊᑕᓂᖅ ᒎᑎ ᐅᖃᖅᐳᖅ.”
