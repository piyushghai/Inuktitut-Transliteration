1ᐊᖓᔪᖅᑳᖑᔪᓯ ᓂᐅᕕᐊᕆᓯᒪᓪᓗᒋᑦ ᐱᔨᒋᔭᓯ ᓈᒻᒪᒃᑐᒥᒃ ᐱᐅᔪᒥᒡᓗ ᐱᓂᐊᖅᕕᒋᓯᒋᒃ, ᖃᐅᔨᒪᓗᓯ ᐊᖓᔪᖅᑳᖃᕋᑦᓯᑦᑕᐅᖅ ᕿᓚᖕᒥ.
2ᑐᒃᓯᐊᕐᖕᓂᕐᖕᒧᑦ ᑲᔪᓯᑦᓯᐊᕆᑦᓯ, ᖃᐅᔨᓴᑦᓯᐊᖃᑦᑕᖅᓗᓯ ᖁᔭᓕᖃᑦᑕᖅᓗᓯᓗ ᒎᑎᒧᑦ; 
3ᐅᕙᒍᓪᓗ ᑐᒃᓯᐅᔭᐅᖃᑦᑕᖅᑕ, ᒎᑎ ᐱᕕᒃᓴᒥᒃ ᐅᒃᑯᐃᖅᓯᖁᓪᓗᒍ, ᐅᖃᐅᓯᖃᕈᓐᓇᖁᓪᓗᑕ ᙭ᔅᑑᓯᐅᑉ ᓇᓗᓇᕐᖕᓂᖓᓂᒃ, ᑕᒪᓐᓇ ᐱᑦᔪᑎᒋᓪᓗᒍ ᑎᒍᔭᐅᓯᒪᕕᖕᒦᓐᓇᒪ. 
4ᑐᒃᓯᐅᑦᔭᐅᖃᑦᑕᖅᓚᖓ ᓇᓗᓁᖅᓯᑦᓯᐊᕈᓐᓇᖁᓪᓗᖓ, ᑍᒫᒃ ᐱᔪᒃᓴᐅᒐᒪ.
5ᓯᓚᑐᔪᒥᒃ ᐱᓂᐊᕐᖕᓂᖃᕆᑦᓯ ᐅᒃᐱᖏᑦᑐᓄᑦ; ᐱᕕᒃᓴᓯᓗ ᐊᑐᑦᓯᐊᖃᑦᑕᖅᓗᒍ. 
6ᐅᖃᐅᓯᕆᔭᓯ ᐱᔪᓐᓇᖅᑎᑦᓯᓂᕐᖕᒥᒃ ᐃᓗᓕᖃᖅᑐᒃᓴᐅᕗᑦ ᑐᓴᕈᒥᓇᖅᓗᑎᒡᓗ ᑕᕆᐅᓕᖅᓯᒪᔪᑎᑐᑦ, ᑕᒤᓐᓄᑦ ᑭᐅᑦᔪᑎᒃᓴᖃᑦᓯᐊᖁᓪᓗᓯ.
7ᑍᑭᑰᓯᐅᑉ ᐅᓂᒃᑲᐅᓯᕆᑦᓯᐊᕐᖕᓂᐊᖅᐹᖓ ᐃᓕᑦᓯᓐᓄᑦ; ᑖᓐᓇ ᖃᑕᓐᖑᑎᒋᒐᑦᑎᒍ ᓇᒡᓕᖕᓇᖅᑐᖅ ᓱᖁᓯᔪᐃᑦᑑᓪᓗᓂᓗ ᐱᔨᑦᓯᖅᑎᐅᔪᖅ ᐱᔨᐅᖃᑎᒋᓪᓗᒍᓗ ᐊᑕᓂᕐᖕᒥ. 
8ᑍᒤᒻᒪᑦ ᑖᓐᓇ ᑕᒪᑐᒥᖓ ᐱᑦᔪᑎᖃᖅᓗᖓ ᑎᓕᕙᕋ ᐃᓕᑦᓯᓐᓄᑦ, ᖃᓄᐃᓐᓂᑦᑎᓐᓂᒃ ᖃᐅᔨᑦᓯᐊᖁᓪᓗᓯ ᑖᑦᓱᒧᖓᓗ ᐱᕙᓪᓕᖅᑎᑕᐅᖁᓪᓗᓯ. 
9ᑖᓐᓇᓗ ᐃᓚᖃᕐᖕᓂᐊᖅᐳᖅ ᐅᓂᓯᒪᓯᒥᒃ, ᓱᖁᓯᔪᐃᑦᑑᓪᓗᓂ ᖃᑕᓐᖑᑎᑦᑎᓐᓂᒃ ᓇᒡᓕᖕᓇᖅᑐᒥᒃ, ᐃᓕᑦᓯᓗ ᐃᓚᒋᒐᑦᓯᐅᒃ. ᑖᒃᑯᖕᓇᓐᖓᑦ ᐅᖃᐅᑦᔭᐅᑦᓯᐊᕈᒫᖅᐳᓯ ᒫᓂ ᖃᓄᐃᒻᒪᖔᑦᑕ.
10ᑎᒍᔭᐅᓯᒪᖃᑎᒪ ᐊᕆᔅᑕᑰᓯᐅᑉ ᑕᕝᕙᐅᕗᑏᖅᐹᓯ, ᒫᑯᓯᐅᓪᓗ ᐸᕐᓇᐹᓯᐅᑉ ᑎᒥᒥᒍᑦ ᖃᑕᓐᖑᑎᖓᑕ. (ᑐᓴᖅᑎᑕᐅᔭᕇᖅᓯᒪᕗᓯ ᖃᓄᖅ ᐱᔭᕆᐊᖃᕐᖕᒪᖔᑦᓯ ᑖᑦᓱᒧᖓ, ᑐᓐᖓᓱᒃᑎᑦᓱᒫᖅᐸᓯ ᐃᓕᑦᓯᓐᓄᑦ ᑎᑭᑉᐸᑦ.) 
11ᔩᓱᓯᐅᓪᓗ ᔭᔅᑕᓯᒥᒃ ᑍᔭᐅᔫᑉ, ᑕᕝᕙᐅᕗᑏᖅᐹᓯ ᑖᒃᑯᐊᑐᐊᑦ ᔫᑎᐅᕗᑦ ᐱᓇᓱᐊᖃᑎᓐᓂ ᒎᑎᐅᑉ ᐊᑕᓂᐅᕕᖓᓄᑦ, ᐅᕙᓐᓂᒡᓗ ᐃᑲᔪᒻᒪᕆᒃᓯᒪᕗᑦ.
12ᐃᐸᐳᕌᓯᐅᑉ ᑕᕝᕙᐅᕗᑏᕆᕚᓯ, ᐃᓕᑦᓯᓐᓂᑦᑕᐅᖅ ᐱᓯᒪᔫᑉ, ᙭ᔅᑑᓯᐅᑉ ᔩᓱᓯᐅᑉ ᐱᔨᖓᑕ, ᑖᓐᓇ ᑍᒪᓐᖓᑦ ᐊᒃᓱᕈᖅᓗᓂ ᐃᓕᑦᓯᓐᓂᒃ ᑐᒃᓯᐅᑦᔨᖃᑦᑕᖅᐳᖅ, ᓇᖏᕈᓐᓇᖅᑎᑕᐅᖁᓪᓗᓯ ᐊᐅᓚᖏᓪᓗᓯ ᐱᕈᕇᑦᓯᐊᖁᓪᓗᓯᓗ ᖁᓚᕐᖕᓂᖃᖏᑦᓯᐊᖅᓗᓯ ᒎᑎᐅᑉ ᐱᔪᒪᔭᖓᓂᒃ ᓈᓚᑦᓯᐊᖅᓗᓯ. 
13ᑖᓐᓇ ᓇᓗᓁᔭᕈᑎᒋᕙᕋ ᐃᓕᑦᓯᓐᓄᑦ ᐱᓇᓱᐊᕐᖕᒪᑦ ᐊᒃᓱᕈᖅᓗᓂ ᓚᐅᑎᓯᐊᒦᑦᑐᓄᓪᓗ ᕼᐂᕋᐴᓕᓯᒦᑦᑐᓄᓪᓗ. 
14ᐃᓚᓐᓇᕆᔭᑦᑕ ᓘᑲᓯᐅᑉ ᐋᓐᓂᐊᓯᐅᖅᑎᒻᒪᕆᐅᔫᑉ ᑏᒪᓯᐅᓪᓗ ᑕᕝᕙᐅᕗᑏᖅᐹᓯ.
15ᖃᑕᓐᖑᑎᒌᑦ ᓚᐅᑎᓯᐊᒥᐅᑦ ᑕᕝᕙᐅᕗᑏᖅᐸᕗᑦ, ᓁᒻᐸᓗ ᐅᒃᐱᖅᑑᖃᑎᒌᓪᓗ ᑖᑦᓱᒪ ᐊᕐᖕᓇᐅᑉ ᓁᒻᐸᐅᑉ ᐃᒡᓗᖓᓂ ᑲᑎᒪᕙᒃᑐᑦ ᑕᕝᕙᐅᕗᑏᖅᐸᕗᑦ. 
16ᑖᒃᑯᐊ ᑎᑎᕋᖅᑕᕗᑦ ᐅᖃᓕᒫᕇᕈᑦᓯᐅᒃ, ᐅᖃᓕᒫᖅᑕᐅᑎᑦᓱᒫᕆᕙᓯ ᐅᒃᐱᖅᑑᖃᑎᒌᓄᑦ ᓚᐅᑎᓯᐊᒥᐅᓄᑦ. ᐃᓕᑦᓯᓗᑦᑕᐅᖅ ᑎᑎᖅᑲᑦ ᓚᐅᑎᓯᐊᒧᐊᖅᑐᑦ ᐅᖃᓕᒫᕈᒫᕆᕙᓯ. 
17ᐋᑭᐸᓯ ᐅᖃᐅᑎᓯᐅᒃ, “ᐱᔭᕇᑦᓯᐊᕋᓱᖕᓂᐊᖅᐸᑦ ᐱᓇᓱᐊᒐᒃᓴᖅ ᐱᔭᒃᓴᖅᑖᕆᓚᐅᖅᑍᑦ ᐊᑕᓂᕐᖕᒥᑦ.”
18ᐅᕙᖓ, ᐸᐅᓗᓯ ᓇᖕᒥᓂᖅ ᐅᓇ ᐊᒡᒐᓐᓄᑦ ᑎᑎᕋᖅᑕᕋ. ᑕᕝᕙᐅᕗᓯ ᐸᐅᓗᓯᒥᑦ. ᐊᑦᓱᖏᖅᑕᐅᓯᒪᓂᕋ ᐳᐃᒍᖅᑍᓕᓯᐅᒃ.
