1ᐃᓔᓴ ᐅᖃᐅᑦᔨᓚᐅᖅᐳᖅ, ᐊᕐᖕᓇᒥᒃ ᐃᕐᖕᓂᖓᓂᒃ ᐆᒻᒪᖅᑎᑦᓯᕕᒋᓚᐅᖅᑕᒥᓂᒃ, “ᐃᓚᑎᑦ ᐃᓚᒋᓗᒋᑦ ᐊᐅᓪᓚᓕᕆᑦᓯ ᑕᐅᕙᓃᑬᓐᓇᖅᓗᓯᓗ ᓄᓇᒋᔪᓐᓇᖅᑕᑦᓯᓐᓂ, ᐊᑕᓂᖅ ᑳᖕᓇᖅᑐᖅᔪᐊᖃᖅᑎᑦᓯᓂᐊᕐᖕᓂᕋᖅᓗᓂ ᐅᖃᖅᓯᒪᖕᒪᑦ ᐊᕐᕌᒍᓂᒃ 7-ᓂᒃ ᓄᓇᒥ ᑕᒫᓂ.” 
2ᐊᕐᖕᓇᖅᓗ ᓈᓚᒡᓗᓂ ᒎᑎᐅᑉ ᐃᓄᖁᑎᖓᑕ ᐅᖃᐅᓯᖏᓐᓂᒃ ᐊᐅᓪᓛᓯᕗᖅ, ᐃᓚᓕᒫᓂ ᐱᖃᑎᒋᓪᓗᒋᑦ ᓄᓇᑖᕆᐊᖅᑐᖅᐳᖅ ᐱᓕᔅᑍᓂᒥᐅᑦ ᓄᓇᖓᓂ ᐊᕐᕌᒍᓂᒃ 7-ᓂᒃ ᓇᔪᕐᖕᓂᐊᓕᖅᓗᒍ. 
3ᐊᕐᕌᒍᐃᑦ 7-ᑦ ᓈᖕᒪᑕ ᓄᓇᒥᓄᑦ ᐅᑎᓕᓚᐅᕆᕗᖅ ᐱᓕᔅᑍᓂᒥᐅᑦ ᓄᓇᖓᓐᓂᑦ ᐱᓪᓗᓂ ᐊᖓᔪᖅᑳᖅᔪᐊᕐᖕᒧᓪᓗ ᐂᕗᖅ ᓄᓇᖁᑎᒋᓚᐅᖅᑕᒥᓂᒃ ᐃᒡᓗᒥᓂᒡᓗ ᐅᑎᖅᑎᑦᓯᕕᐅᔪᒪᓪᓗᓂ. 
4ᐊᖓᔪᖅᑳᖅᔪᐊᖅ ᐅᖃᖃᑎᖃᓚᐅᖅᐳᖅ ᒋᕼᐊᔨᒥᒃ ᒎᑎᐅᑉ ᐃᓄᖁᑎᖓᑕ ᐱᔨᖓᓂᒃ ᐊᐱᖅᓱᖅᐹᓗ, “ᐅᖃᐅᑎᓚᐅᓐᖓ ᐃᓔᓴᐅᑉ ᑲᒪᓇᖅᑐᓂᒃ ᐱᓇᓱᐊᖃᑦᑕᖅᓯᒪᔭᓕᒫᖏᓐᓂᒃ.” 
5ᒋᕼᐊᔨᐅᑉ ᐊᖓᔪᖅᑳᖅᔪᐊᖅ ᐅᓂᒃᑲᐅᑎᕚ, ᐃᓔᓴᐅᑉ ᑐᖁᖓᔪᓂᒃ ᐅᒻᒫᖅᑎᑦᓯᖃᑦᑕᖅᓯᒪᓂᖓᓂᒃ ᑖᑦᓱᒪᓗ ᐊᕐᖕᓇᐅᑉ ᓄᓇᖁᑎᒥᓂᒃ ᐃᒡᓗᒥᓂᒡᓗ ᐅᑎᖅᑎᑦᓯᕕᐅᔪᒪᓪᓗᓂ ᐊᖓᔪᖅᑳᖅᔪᐊᕐᖕᒧᐊᖅᑑᑉ ᐃᕐᖕᓂᖓᓂᒃ ᐆᒻᒪᖅᑎᑦᓯᓚᐅᖅᓯᒪᓂᖓᓂᒃ. ᒋᕼᐊᔨᐅᑉ ᐅᖃᐅᑎᕚ, “ᑖᓐᓇ ᑕᕝᕙ ᐊᕐᖕᓇᖅ ᐊᑕᓃᖅ ᐊᖓᔪᖅᑳᖅᔪᐊᖅ, ᐅᓇ ᑕᕝᕙ ᐃᕐᖕᓂᖓ ᐃᓔᓴᐅᑉ ᐆᒻᒪᖅᑎᓚᐅᖅᓯᒪᔭᖓ.” 
6ᐊᖓᔪᖅᑳᖅᔪᐊᓪᓗ ᐊᕐᖕᓇᖅ ᑕᒪᑐᒥᖓ ᐊᐱᖅᓱᒃᑲᓐᓂᖅᐹ, ᐊᕐᖕᓇᐅᓪᓗᑦᑕᐅᖅ ᐅᓂᒃᑲᐅᑎᑦᓯᐊᖅᐹ ᑕᒪᑐᒥᖓ. ᑕᕝᕙ ᐊᖓᔪᖅᑳᖅᔪᐊᖅ ᐊᖓᔪᖅᑳᖁᑎᒥᓂᒃ ᑎᓕᓯᕗᖅ ᐊᕐᖕᓇᐅᑉ ᐱᔪᒪᔭᖏᓐᓂᒃ ᑲᒪᓂᐊᖅᑐᒥᒃ, ᐅᖃᖅᓗᓂᓗ, “ᐊᕐᖕᓇᐅᑉ ᐱᒋᓚᐅᖅᑕᓕᒫᖏᑦ ᐅᑎᖅᑎᑕᐅᓕᑦ ᑮᓇᐅᔭᓕᐊᕆᓚᐅᖅᑕᖏᓪᓗ ᓄᓇᖁᑎᒥᓄᑦ ᐅᓪᓗᒥᑦ ᑍᑦᓱᒪᓐᖓᑦ ᐊᐅᓪᓚᖅᕕᒋᓚᐅᖅᑕᖓᓂᑦ ᐱᒋᐊᖅᓗᒋᑦ ᐅᓪᓗᒥᒧᑦ ᑎᑭᑦᑐᓂᒃ ᑐᓂᔭᐅᓗᓂ.”
7ᐃᓔᓴ ᑕᒫᓯᑰᓯᒧᑦ ᐂᕗᖅ ᐊᖓᔪᖅᑳᖅᔪᐊᖅ ᐱᓐᕼᐊᑖᑦ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᑲᓂᒪᑎᓪᓗᒍ, ᐊᖓᔪᖅᑳᖅᔪᐊᖅ ᑐᓴᖅᑎᑕᐅᕗᖅ ᐃᓔᓴᐅᑉ ᓄᓇᒥᖕᓃᓐᓂᖓᓂᒃ, 
8ᐃᑲᔪᖅᑎᒥ ᐃᓚᖓᑦ ᕼᐊᔧᐅᓪ ᐅᖃᐅᑎᕚ, “ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓄᑦ ᑐᓂᕐᕈᑎᒃᓴᒡᒋᖅᓗᑎᑦ ᐂᓚᐅᕆᑦ ᖃᐅᔨᓇᓱᐊᖅᕕᒋᓂᐊᕋᕕᐅᒃ ᐋᖅᑭᓛᕐᖕᒪᖔᕐᖕᒪ ᐋᖅᑭᓛᖏᒻᒪᖔᕐᖕᒪᓘᓐᓃᑦ.” 
9ᑕᕝᕙ ᕼᐊᔧᐅᓪ ᑳᒥᓕᖕᓂᒃ 40-ᓂᒃ ᓇᖕᒥᖅᓱᐃᓚᐅᖅᐳᖅ ᐱᒃᑯᒥᓇᕐᖕᓂᖅᐹᓂᒃ ᑕᒫᓯᑰᓯᒥᐅᓂᑦ ᐱᓯᒪᔪᓂᒃ ᐃᓔᓴᒧᐊᖅᓗᓂᓗ. ᕼᐊᓯᐊᓕᐅᑉ ᐃᓔᓴ ᑲᑎᒐᒥᐅᒃ, ᐅᖃᐅᑎᕚ, “ᐃᓄᖁᑏᑦ ᓯᕆᐊᒧᑦ ᐊᖓᔪᖅᑳᖅᔪᐊᖅ ᐱᓐᕼᐊᑖᑎᐅᑉ ᑎᓕᕚᖓ ᐊᐱᕆᖁᓪᓗᓂᖓ ᖃᓂᒻᒪᓯᕐᖕᒥᓂᑦ ᐋᖅᑭᖕᓂᐊᕐᖕᒪᖔᕐᖕᒥ ᐋᖅᑭᑦᔮᔪᓐᓃᕐᖕᒪᖔᕐᖕᒥᓗ ᑐᑭᓯᔪᒪᓪᓗᓂ.” 
10ᐃᓔᓴᐅᑉ ᑭᐅᕚ, “ᐂᓕᕆᑦ, ᐅᖃᐅᑎᓗᒍᓗ ᐋᖅᑭᖕᓂᐊᖅᐳᑎᑦ; ᐊᑕᓂᐅᓪᓕ ᑕᑯᑎᓚᐅᖅᐹᖓ ᐃᓅᑦᔮᖏᓐᓂᖓᓂᒃ.” 
11ᐃᓔᓴᐅᑉ ᕼᐊᓯᐊᓪ ᑕᑯᓐᓇᑐᐃᓐᓇᓕᕐᖕᒪᒍ ᑮᓇᖅᓕᖅᓯᒪᔪᖅᔪᐊᖑᓪᓗᓂ ᕼᐊᓯᐊᓪ ᑲᓐᖑᓱᓕᖅᐳᖅ, ᑕᕝᕙ ᒎᑎᐅᑉ ᐃᓄᖁᑎᖓ ᓮᒪᔪᓐᓇᕈᓐᓃᕋᒥ ᖁᕝᕕᐅᓕᖅᐳᖅ. 
12ᕼᐊᔧᐅᓪᓗ ᐊᐱᕆᓕᖅᐹ, “ᓱᖕᒪᑦ ᐊᑕᓂᕋ ᖁᕝᕕᐅᖅᐹ?” ᐃᓔᓴᐅᑉ ᑭᐅᕚ, “ᖃᐅᔨᒪᒐᒪ ᐄᓴᕅᓕᒥᐅᓂᒃ ᐱᑦᓯᐊᖏᑦᓱᒫᕋᕕᑦ, ᐃᑯᐊᓪᓔᔪᒫᖅᐳᑎᑦ ᐃᒡᓗᒐᓴᖁᑎᖏᓐᓂᒃ ᐱᔭᐅᑦᔧᖅᓯᒪᔪᓂᒃ, ᐅᕕᒐᖅᑐᖁᑎᖏᓪᓗ ᑐᖁᕋᕈᒫᖅᐸᑎᑦ ᓴᕕᒡᔪᐊᕐᖕᒧᑦ, ᓄᑕᕋᖏᓪᓗ ᐃᖅᑲᑦᑖᕆᓗᒋᑦ ᑐᖁᑦᓱᒫᖅᐸᑎᑦ, ᐊᕐᖕᓇᖏᓪᓗ ᓄᑕᕋᒃᓴᓖᑦ ᓈᖏᑦ ᓰᒡᓗᒋᑦ ᐊᕐᖕᒪᖅᑎᕈᒫᖅᐸᑎᑦ.” 
13ᕼᐊᔧᐅᓪᓗ ᐅᖃᐅᑎᕚ, “ᖃᓄᖅᓕ ᑭᒡᒐᕆᔧᑦ, ᕿᒻᒥᐅᖏᓪᓗᓂ ᑍᒫᓗᐊᕌᓗᒃ ᐱᔪᓐᓇᕈᒫᖅᐹ?” ᐃᓔᓴᐅᑉ ᑭᐅᕚ, “ᐊᑕᓂᐅᑉ ᑕᑯᑎᑦᓴᕇᓚᐅᕐᖕᒪᖓ, ᓯᕆᐊᒥᐅᓄᑦ ᐊᖓᔪᖅᑳᖅᔪᐊᓐᖑᕈᒫᕐᖕᓂᕐᖕᓂᒃ.” 
14ᑕᕝᕙ ᕼᐊᓯᐊᓕ ᐃᓔᓴ ᕿᒪᒡᓗᒍ ᐊᖓᔪᖅᑳᒥᓄᑦ ᐅᑎᖅᐳᖅ ᐱᓐ-ᕼᐊᑖᑦ ᐊᐱᕆᖕᒪᒍ, “ᖃᓄᖅ ᐃᓔᓴᒧᑦ ᐅᖃᐅᑎᔭᐅᕕᑦ?” ᕼᐊᓯᐊᓪ ᑭᐅᕗᖅ, “ᖃᓄᐃᑦᑐᓐᓃᕐᖕᓂᐊᖅᑐᑎᒡᒎᖅ.” 
15ᖃᐅᑎᓪᓗᒍᓕ ᕼᐊᔧᐅᓪ ᖃᓪᓗᓈᖅᑕᒥᒃ ᖃᐅᓯᓕᖅᑎᑦᓯᓚᐅᖅᓗᓂ ᐊᖓᔪᖅᑳᖅᔪᐊᑉ ᑮᓇᖓ ᑖᑦᓱᒧᖓ ᒪᑐᓪᓗᒍ ᐃᐱᑎᒻᒪᒍ ᑐᖁᕗᖅ. ᕼᐊᓯᐊᓕᐅᓪᓗ ᐃᓇᖏᖅᓗᒍ ᐊᖓᔪᖅᑳᖅᔪᐊᓐᖑᖅᐳᖅ.
16ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦᑕ ᔪᕌᒥᐅᑉ ᐂᕼᐊᑉ ᐃᕐᖕᓂᖓᑕ ᐊᐅᓚᑦᓯᓂᖓᑦᑕ ᐊᕐᕌᒍᑦ ᑕᓪᓕᒪᖓᓐᓂ ᔨᕼᐆᓴᐸᑦ ᐊᖓᔪᖅᑳᖅᔪᐊᕆᔭᐅᑎᓪᓗᒍ ᔫᑕᒥᐅᓄᑦ. ᔨᕼᐅᕌᒥ ᔨᕼᐆᓴᐸᐅᑉ ᐃᕐᖕᓂᖓ ᐊᐅᓚᑦᓯᓕᖅᐳᖅ ᔫᑕᒥ. 
17ᔨᕼᐅᕌᒻ ᐊᕐᕌᒍᖃᖅᓗᓂ 32-ᓂᒃ ᐊᖓᔪᖅᑳᖅᔪᐊᓐᖑᖅᐳᖅ, ᔪᕉᓴᓚᒥᓗ ᐊᐅᓚᑦᓯᓚᐅᑦᐳᖅ ᐊᕐᕌᒍᓂᒃ 8-ᓂᒃ. 
18ᐄᓴᕅᓕᒥᐅᓪᓗ ᐊᖓᔪᖅᑳᖅᔪᐊᕆᖃᑦᑕᖅᓯᒪᔭᖏᑕ ᐃᓕᖅᑯᓯᖏᓐᓂᒃ ᒪᓕᑐᐃᓐᓇᓚᐅᖅᐳᖅ ᐊᖓᔪᖅᑳᖅᔪᐊᑉ ᐂᕼᐊᐱᐅᑉ ᐱᐅᓯᕆᕙᓚᐅᖅᑕᖏᓐᓂᒃ, ᓄᓕᐊᓂᓚᐅᕐᖕᒪ ᐂᕼᐊᐱᐅᑉ ᐸᓂᖓᓂᒃ. ᐱᓇᓱᐊᕐᖕᓂᖃᖅᓗᓂᓗ ᐊᑕᓂᐅᑉ ᓵᖓᓂ ᓈᒻᒪᒋᓐᖏᑕᖏᓐᓂᒃ. 
19ᑍᒤᒃᑲᓗᐊᖅᑎᓪᓗᒍ ᐊᑕᓂᐅᑉ ᔫᑕᒥᐅᑦ ᐊᓯᕈᕈᒪᓚᐅᓐᖏᓔᑦ, ᑍᕕᑎ ᐱᔨᓂ ᐱᓪᓗᒍ, ᐊᖏᖅᓯᒪᓚᐅᕋᒥ ᑍᕕᑎ ᖃᐅᒻᒪᖁᑎᐅᖁᓪᓗᒍ ᑭᖑᕚᖏᓐᓄᑦ ᑎᑭᑦᑐᒥᒃ ᐃᓱᖃᖏᑦᑐᒧᑦ. 
20ᔨᕼᐅᕌᒻ ᐊᖓᔪᖅᑳᖅᔪᐊᖑᑎᓪᓗᒍ, ᐄᑐᒥᒥᐅᑦ ᐊᑭᕋᖅᑐᓕᖅᐳᑦ ᔫᑕᐅᑉ ᐊᖓᔪᖅᑲᐅᕕᖓᓂᒃ, ᐃᒻᒥᖕᓂᒡᓗ ᐊᖓᔪᖅᑳᖅᔪᐊᖅᑖᖅᐳᑦ. 
21ᑕᕝᕙ ᔨᕼᐅᕌᒥ ᔨᐊᒧᑦ ᐅᐸᒃᑐᓕᓚᐅᖅᐳᖅ ᐅᓐᓄᐊᒃᑯᑦ ᑎᖅᓕᐊᕈᑎᓪᓗᑎᒃ ᕿᒧᒃᓯᐅᑎᓕᒫᓂ ᐊᒃᓴᓗᐊᓖᑦ ᐊᑐᖅᓗᓂᒋᑦ, ᐄᑐᒥᒥᐅᓪᓗ ᐅᓇᑕᖅᑐᒃᓴᖁᑎᖏᓐᓄᑦ ᐊᕙᓗᔭᐅᕗᑦ, ᐄᑐᒥᒥᐅᓂᒃ ᐊᕙᓗᓯᓯᒪᔪᓂᒃ ᐅᓇᑕᕆᐊᖅᐳᑦ ᐊᓂᒎᑎᒐᓗᐊᖅᑎᓪᓗᒋᑦ, ᐅᓇᑕᖅᑎᖁᑎᖏᑦ ᕿᒧᒃᓯᐅᑎᓖᓪᓗ ᐊᒃᓴᓗᐊᓕᖕᓂᒃ ᓄᓇᒥᖕᓄᑦ ᕿᒫᑐᐃᓐᓇᖅᐳᑦ. 
22ᑍᒤᒻᒪᑦ ᐅᓪᓗᒥᒧᑦ ᑎᑭᓪᓗᒍ ᐄᑐᒥᐅᑦ ᔫᑕᒥᐅᓄᑦ ᐊᑭᕋᕆᓕᐅᑎᓯᒪᕗᑦ, ᓕᑉᓇᒥᐅᓪᓗᑕᐅᖅ ᐊᑭᕋᕆᓕᐅᑎᓚᐅᕆᕗᑦ ᑍᑦᓱᒪᓂᑦᓮᓐᓇᖅ. 
23ᔨᕼᐅᕌᒥᐅᑦ ᐱᓂᐊᕐᖕᓂᕆᓯᒪᔭᖏᑦ ᑎᑎᕋᖅᑕᐅᓯᒪᕗᑦ ᔫᑕᒥᐅᑦ ᐊᖓᔪᖅᑳᖅᔪᐊᕆᕙᒃᑕᕕᓂᖏᑕ ᑎᑎᕋᖁᑎᖏᓐᓂ. 
24ᔨᕼᐅᕌᒥ ᑐᖁᖕᒪᑦ ᐃᓗᕕᖅᑕᐅᕗᖅ ᓯᕗᓕᕕᓂᖏᑦᑕ ᐊᖓᔪᖅᑳᖅᔪᐊᑦ ᐃᓗᕕᖅᑕᐅᓯᒪᕕᖏᓐᓂ ᑍᕕᑎᐅᑉ ᐃᒡᓗᒐᓴᖏᓐᓂ. ᐃᕐᖕᓂᖓᓗ ᐊᕼᐊᔧᐊ ᐊᖓᔪᖅᑳᖅᔪᐊᖑᓂᖓᓄᑦ ᐃᓇᖏᐅᑎᕗᖅ.
25ᔪᕌᒥᐅᑉ ᐂᕼᐊᐱᐅᑉ ᐃᕐᖕᓂᖓᑕ ᐊᖓᔪᖅᑳᖅᔪᐊᖑᓂᖓᑕ ᐊᕐᕌᒍᑦ 12-ᖓᓐᓂ, ᐊᕼᐊᔧᐊ ᔨᕼᐅᕌᒥᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᓐᖑᖅᐳᖅ ᔫᑕᒥ. 
26ᐊᕼᐊᔧᐊ 22-ᓂᒃ ᐊᕐᕌᒍᖃᖅᓗᓂ ᐊᖓᔪᖅᑳᖅᔪᐊᓐᖑᖅᐳᖅ. ᐊᖓᔪᖅᑳᖅᔪᐊᖑᕗᖅᓗ ᔪᕉᓴᓚᒥ ᐊᕐᕌᒍᒥᒃ ᐊᑕᐅᓯᕐᖕᒥᒃ. ᐊᓈᓇᖓ ᐊᑎᖃᖅᐳᖅ ᐊᑕᓔᐊᒥᒃ, ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦᑕ ᐅᒻᕆᐅᑉ ᐃᕐᖑᑕᖓᓂᒃ. 
27ᐂᕼᐊᐱᐅᓪᓗ ᐃᓚᒌᑦ ᐃᓕᖅᑯᓯᖓᓐᓂᒃ ᐊᑐᑐᐃᓐᓇᖅᐳᖅ ᐊᑕᓂᐅᑉ ᓈᒻᒪᒋᓐᖏᑕᖏᓐᓂᒃ ᐃᓕᖅᑯᓯᖃᖅᓗᓂ ᑍᒫᒃᑕᐅᖅ ᐂᕼᐊᑉ ᐃᓚᖏᑕᓗ ᐱᐅᓯᕆᓯᒪᔭᖏᑎᑐᑦ, ᓄᓕᐊᒥᓄᑦ ᐂᕼᐊᑉᑯᓐᓄᑦ ᓂᖓᐅᒋᔭᐅᓚᐅᕋᒥ. 
28ᐊᖓᔪᖅᑳᖅᔪᐊᖅ ᐊᕼᐊᔧᐊ ᐊᖓᔪᖅᑳᖅᔪᐊᕐᖕᒥᒃ ᔪᕌᒻᒥᒃ ᐂᕼᐊᐱᐅᑉ ᐃᕐᖕᓂᖓᓂᒃ ᑕᐱᖃᖅᓗᓂ ᐅᓇᑕᕆᐊᖃᑎᖃᖅᐳᖅ, ᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓂᒃ ᕼᐊᔧᐅᓪᒥᒃ ᕌᒪᑦ-ᒋᓖᑎᒃᑯᑦ ᓄᓇᖓᓄᑦ. ᓯᕆᐊᒥᐅᓪᓗ ᔪᕌᒻ ᐃᑭᓕᖅᐹᑦ. 
29ᐊᖓᔪᖅᑳᖅᔪᐊᖅ ᔪᕌᒥ ᓄᓇᒥᓄᑦ ᔨᔭᕆᐅᓪᒧᑦ+ ᐅᑎᖅᐳᖅ ᐋᖅᑭᒃᓯᕆᐊᖅᑐᖅᓗᓂ ᐃᑭᓕᖅᑕᐅᓯᒪᓂᕐᖕᒥᓂᑦ ᓯᕆᐊᒥᐅᑦ ᐅᓇᑕᖅᑎᖏᓐᓄᑦ, ᐃᑭᓕᖅᑕᐅᓂᕕᓂᕐᖕᒥᓂᒃ ᐅᓇᑕᖅᓗᑎᒃ ᕌᒪᒥ.
