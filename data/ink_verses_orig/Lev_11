1ᐊᑕᓂᖅ ᐅᖃᖅᐳᖅ ᒨᓯᓯᒧᑦ ᐂᕈᓂᒧᓪᓗ, 
2ᐄᓴᕅᓕᒥᐅᑦ ᐅᖃᐅᑎᓯᒋᒃ: “ᓂᖅᔪᑎᓂᑦ ᓄᓇᒥᐅᑕᕐᖕᓂᑦ ᐅᑯᐊ ᓂᕆᔪᓐᓇᖅᐸᓯ: 
3ᓂᖅᔪᑎᓕᒫᓂᒃ ᓂᕆᔪᓐᓇᖅᐳᓯ ᑯᑭᖃᖅᑐᓂᒃ ᒪᕐᕉᓕᖅᑲᖓᔪᓂᒃ ᐊᕕᒃᓯᒪᔪᓂᒃ ᑕᒧᓗᕋᐅᔭᖅᐸᒡᓗᑎᒡᓗ. 
4ᐱᑕᖃᕐᖕᒥᖕᒪᑦ ᑕᒧᓗᕋᐅᔭᑐᐃᓐᓇᖅᐸᒃᑐᓂᒃ, ᐱᑕᖃᕆᓪᓗᓂᓗ ᑯᑭᖃᖅᑐᓂᒃ ᒪᕐᕉᓕᖅᑲᖓᔪᓂᒃ ᓇᓪᓕᐊᑦ ᑍᒤᑦᑐᑦ ᓂᕆᔭᒃᓴᕆᓐᖏᓚᓯ, ᐅᑯᐊ: ᑳᒥᓖᑦ ᑍᒤᑦᑐᑦ ᑕᒧᓗᕋᐅᔭᖅᐸᒃᑑᒐᓗᐊᑦ ᑯᑭᖏᓪᓕ ᕿᑎᖓᒍᑦ ᐊᕕᒃᓯᒪᖏᒻᒪᑕ, ᑍᒤᑦᑐᑦ ᓴᓗᒤᑦᑑᕗᑦ. 
5ᓂᖅᔪᑏᑦ ᐹᑦᔪᕐᒥᒃ ᐊᑎᖃᖅᑐᑦ ᑕᒧᓗᕋᐅᔭᖅᐸᖕᒥᖕᒪᑕ ᑯᑭᖃᖅᓗᑎᒡᓗ ᒪᕐᕉᓕᖅᑲᖓᖏᑦᑐᓂᒃ ᑍᒤᑦᑐᑦ ᓴᓗᒤᑦᑑᕗᑦ. 
6ᐅᑲᓖᓪᓗ ᑕᒧᓗᕋᐅᔭᖅᐸᖕᒥᔫᖓᓗᐊᑦ ᑯᑭᖃᕋᑎᒡᓗ ᒪᕐᕉᓕᖅᑲᖓᔪᓂᒃ ᑍᒤᑦᑐᑦ ᓴᓗᒤᑦᑑᕗᑦ. 
7ᑰᒃᑰᓰᑦ, ᑯᑭᖃᖅᑐᑦ ᒪᕐᕉᓕᖅᑲᖓᔪᓂᒃ ᑭᓯᐊᓂᓕ ᑕᒧᓗᕋᐅᔭᖅᐸᖏᒻᒪᑕ ᑕᒪᒃᑯᐊ ᓴᓗᒤᑦᑑᕗᑦ. 
8ᑍᒤᑦᑐᑦ ᓂᕿᖏᑦ ᓂᕿᒋᔭᒃᓴᕆᓐᖏᓚᓯ, ᑎᒥᖏᓪᓘᓐᓃᑦ ᑐᖁᖓᒃᐸᑕ ᐊᒃᑐᕆᐊᖃᓐᖏᓚᓯ; ᓴᓗᒤᒻᒪᑕ ᐃᓕᑦᓯᓐᓄᑦ.
9ᑕᕆᐅᕐᖕᒥᐅᑕᓂᒡᓗ ᐆᒪᔪᓂᒃ ᑰᖕᒥᐅᑕᓂᒡᓗ, ᓂᕆᔪᓐᓇᖅᐳᓯ ᐸᐱᕈᖃᖅᐸᑕ ᐊᖒᑎᖃᖅᓗᑎᒃ ᑲᕕᓯᖃᖅᓗᑎᒡᓗ. 
10ᐆᒪᔪᓪᓕ ᑕᕆᐅᕐᖕᒥᐅᑍᑦ ᑰᖕᒥᐅᑍᓪᓗ ᐸᐱᕈᖃᖏᑦᑐᑦ ᐊᖒᑎᖃᕋᑎᒡᓗ ᑲᕕᓯᖃᖏᑦᑐᑦ, ᑲᑎᒪᕙᒃᑐᑦ ᐃᒪᕐᖕᒥᐅᑍᑦ ᐆᒪᔪᓪᓗ ᐃᒪᕐᖕᒥᐅᑍᑦ, ᑍᒤᑦᑐᑦ ᐃᓕᑦᓯᓐᓄᑦ ᓇᕐᕈᓇᖅᐳᑦ. 
11ᐃᓕᑦᓯᓐᓄᑦ ᓇᕐᕈᓇᕐᖕᒪᑕ ᑕᒪᒃᑯᐊ ᓂᕆᔭᕆᐊᖃᓐᖏᓚᓯ, ᑐᖁᖓᒃᐸᑕᓗ ᑎᒥᖏᑦ ᐊᒃᑐᕆᐊᖃᓐᖏᓚᓯ ᓴᓗᒤᒻᒪᑕ ᐃᓕᑦᓯᓐᓄᑦ. 
12ᐃᒪᕐᖕᒥᐅᑍᑦ ᓱᓇᑐᐃᓐᓁᑦ ᐸᐱᕈᖃᖏᑦᑐᑦ ᐊᖒᑎᖃᕋᑎᒡᓗ ᑲᕕᓯᖃᕋᑎᒡᓗ ᐃᓕᑦᓯᓐᓄᑦ ᓇᖁᔭᕐᖕᓇᖅᐳᑦ.
13ᑎᖕᒥᐊᑦ ᐃᓚᖏᑦ ᓂᕆᔭᕆᐊᖃᓐᖏᓚᓯ ᓇᕐᕈᓇᕐᖕᒪᑕ ᐃᒤᑦᑐᑦ: ᓇᒃᑐᕋᓖᑦ, ᓇᒃᑐᕋᓕᐅᔮᖅᑐᓪᓗ ᑭᒡᒐᕕᐊᖅᔪᐃᓪᓗ, 
14ᑬᑦ, ᑭᒡᒐᕕᐊᖅᔪᐃᑦ ᑭᒡᒐᕕᐊᖅᔫᔮᖅᑐᓕᒫᓪᓗ, 
15ᑐᓗᒊᓪᓗ ᐊᑦᔨᑲᓴᓕᒫᖏᓪᓗ. 
16ᐅᓪᓚᒃᑏᓪᓗ ᑎᖕᒥᐊᑦ, ᓇᐅᔧᓪᓗ, ᕿᓐᓄᐊᔪᐊᓪᓗ, 
17ᐅᒃᐱᒡᔪᐊᓪᓗ ᐊᑦᔨᒌᖏᑦᑐᑦ, ᑕᑎᒡᒐᖅᔪᐊᖑᔮᖅᑐᓪᓗ, 
18ᐃᒪᕐᖕᒥᐅᑍᓪᓗ ᑎᖕᒥᐊᑦ, ᓯᒡᒍᖕᒥᒍᓪᓗ ᐃᒃᐱᐊᖅᔪᓖᑦ ᐃᒪᕐᖕᒥᐅᑍᑦ, ᑭᒡᒐᕕᐊᖅᔪᐃᓪᓗ ᐊᑦᔨᑲᓴᖏᑦ. 
19ᓂᐅᑯᑖᓖᓪᓗ, ᕼᐃᕌᓃᓪᓗ ᐊᑦᔨᐸᓱᖏᓪᓗ, ᕼᐅᐳᐃᑦ, ᐅᓐᓄᐊᖅᓯᐅᑏᓪᓗ ᐃᓴᕈᓖᑦ.
20ᖁᐱᕐᕈᓪᓗ ᐃᓴᕈᓖᑦ ᐱᓱᒃᐸᒃᑐᑦ ᓯᑕᒪᓂᒃ ᓂᐅᖃᖅᓗᑎᒃ, ᑕᒪᒃᑯᐊ ᐃᓕᑦᓯᓐᓄᑦ ᓇᕐᕈᓇᖅᑑᕗᑦ. 
21ᐱᑕᖃᕆᕗᖅᓕ ᐃᓴᕈᖃᖅᑐᓂᒃ ᓯᑕᒪᓂᒡᓗ ᓂᐅᖃᖅᓗᑎᒃ ᐱᓱᓲᓂᒃ ᓂᕆᔪᓐᓇᖅᑕᑦᓯᓐᓂᒃ: ᓂᐅᒥᒃᑎᒍᑦ ᓇᒡᒍᐊᖃᖅᑐᓂᒃ ᐱᒡᓕᖅᑕᓲᓂᒡᓗ ᓄᓇᒥ. 
22ᐅᑯᓇᓐᖓᑦ ᓂᕆᔪᓐᓇᖅᐳᓯ, ᐱᒡᓕᖅᑕᐅᔮᖅᑐᓂᒃ, ᐊᑦᔨᑲᓴᖏᓐᓂᒡᓗ ᑳᑎᑎᑦᒥᒃ ᐊᑎᖃᖅᑐᓂᒃ, ᑯᕆᑭᓯᓂᒡᓗ, ᐱᒡᓕᖅᑕᓂᒡᓗ ᒍᕌᔅᕼᐋᐸᓂᒃ. 
23ᑕᒪᒃᑯᐊᓕ ᐊᓯᖏᑦ ᒥᑭᔫᑏᑦ ᐃᓴᕈᓖᑦ ᖁᐱᕐᕈᐃᑦ ᓯᑕᒪᓂᒡᓗ ᓂᐅᖃᖅᑑᖓᓗᐊᑦ ᓇᕐᕈᓇᕐᖕᓂᖏᓐᓂᒃ ᖃᐅᔨᒪᔭᒃᓴᕆᕙᓯ.
24ᐃᓕᑦᓯᓐᓂᒃ ᓴᓗᒤᓕᖅᑎᑦᓱᓐᓇᖅᐳᓯ ᑕᒪᒃᑯᑎᒎᓇᖅ, ᑐᖁᖓᔪᒥᒡᓗ ᖁᐱᕐᕈᕐᖕᒥᒃ ᑍᒤᑦᑐᒥᒃ ᐊᒃᑐᐃᔪᖅ ᓴᓗᒤᓕᓂᐊᖅᐳᖅ ᐅᓐᓄᒃ ᑎᑭᓪᓗᒍ. 
25ᓇᓪᓕᐊᑦ ᑎᒍᓯᔪᖅ ᖁᐱᕐᕈᒥᒃ ᑐᖁᖓᔪᒥᒃ ᓇᕐᕈᓇᖅᑐᒥᒃ ᐊᓐᓄᕌᓂ ᐃᕐᕈᖅᑐᕆᐊᖃᖅᐰᑦ, ᓴᓗᒤᑦᑑᓂᐊᖅᐳᖅᓗ ᐅᓐᓄᒃ ᑎᑭᓪᓗᒍ. 
26ᓂᖅᔪᑎᓕᒫᑦ ᑯᑭᖃᖅᑐᑦ ᒪᕐᕉᓕᖅᑲᖓᔪᓂᒃ ᑯᑭᖏᑦ ᐊᕕᒃᓯᒪᒻᒪᕆᖏᑦᑐᓂᒃ, ᑕᒧᓗᕋᐅᔭᖅᐸᖏᑦᑐᓪᓗ ᑕᒪᒃᑯᐊ ᐃᓕᑦᓯᓐᓄᑦ ᓴᓗᒤᑦᑑᕗᑦ: ᓇᓪᓕᐊᓪᓗ ᑍᒤᑦᑐᒥᒃ ᑐᖁᖓᔪᒥᒃ ᐊᒃᑐᐃᔪᖅ ᓴᓗᒤᑦᑑᓂᐊᖅᐳᖅ. 
27ᓂᖅᔪᑏᑦ ᓯᑕᒪᓄᑦ ᐱᓱᒃᐸᒃᑐᑦ, ᐃᑎᒐᖕᒥᖕᓄᑦ ᐱᓱᒃᐸᒃᑐᑦ ᓴᓗᒤᑦᑐᐃᓐᓇᐅᕗᑦ ᐃᓕᑦᓯᓐᓄᑦ, ᑍᒤᑦᑐᒥᒡᓗ ᑐᖁᖓᔪᒥᒃ ᐊᒃᑐᐃᔪᖅ ᓴᓗᒤᑦᑑᓂᐊᖅᐳᖅ ᐅᓐᓄᒃ ᑎᑭᓪᓗᒍ. 
28ᓇᓪᓕᐊᑦ ᑍᒤᑦᑑᑉ ᑎᒥᖓᓂᒃ ᑐᖁᖓᔪᒥᒃ ᑎᒍᓯᔪᖅ ᐊᓐᓄᕌᓂ ᐃᕐᕈᖅᑐᕆᐊᖃᖅᐰᑦ, ᐅᓐᓄᒡᓗ ᑎᑭᓪᓗᒍ ᓴᓗᒤᑦᑑᓂᐊᖅᐳᖅ. ᑍᒤᑦᑐᑦ ᓴᓗᒤᑦᑑᖕᒪᑕ ᐃᓕᑦᓯᓐᓄᑦ.
29ᓂᖅᔪᑎᑦᑕᐅᖅ ᓄᓇᒥᐅᑍᑦ ᓴᓗᒤᑦᑐᑦ ᐃᓕᑦᓯᓐᓄᑦ ᐃᒤᑦᑑᕗᑦ: ᑎᕆᐊᑦ, ᓄᓂᕙᒃᑬᑦ, ᐸᒥᐅᑯᑖᓖᓪᓗ ᑐᖑᔪᖅᑕᐅᓲᑦ ᓕᓴᕐᑦᒥᒃ ᐊᑎᓖᑦ ᐊᖏᔪᑦ, 
30ᐊᑦᔨᖏᓪᓗ ᒥᑭᓐᓂᖅᓮᑦ, ᓄᓇᒥᓗ ᐹᕐᖑᖅᑐᑦ ᑯᕌᑲᑍᓕᒥᒃ ᐊᑎᓖᑦ, ᒥᑭᑦᑐᑯᓗᐃᓪᓗ ᐊᑦᔨᖏᑦ ᓱᒃᑲᓕᔪᑦ, ᐸᓂᖅᑐᒥᐅᑍᓪᓗ ᓕᓴᕐᑦᒥᒃ ᐊᑎᓖᑦ, ᑕᐅᑦᑐᖏᓪᓗ ᑕᖅᓴᖏᑦ ᐊᓯᑦᔨᓲᑦ ᑲᒦᓕᐊᓂᒥᒃ ᐊᑎᓖᑦ. 
31ᓄᓇᒥ ᐹᕐᖑᖅᑐᓂ ᑕᒪᒃᑯᐊ ᓴᓗᒤᑦᑑᖕᒪᑕ ᐃᓕᑦᓯᓐᓄᑦ, ᓇᓪᓕᐊᑦᑕ ᑐᖁᖓᑎᓪᓗᒋᑦ ᐊᒃᑐᖅᐸᒋᑦ, ᐊᒃᑐᐃᔪᖅ ᓴᓗᒤᑦᑑᓂᐊᖅᐳᖅ ᐅᓐᓄᒃ ᑎᑭᓪᓗᒍ. 
32ᑖᒃᑯᐊᓗ ᓇᓪᓕᐊᑦ ᑐᖁᒃᐸᑦ ᑲᑕᒡᓗᓂᓗ, ᑐᕝᕕᒋᔭᖓ ᓱᓇᐅᒐᓗᐊᖅᐸᑦ ᓴᓗᒤᑦᑑᓂᐊᖅᐳᖅ, ᕿᔫᒃᐸᓪᓘᓐᓃᑦ, ᖃᓪᓗᓈᖅᑕᐅᒃᐸᒡᓘᓐᓃᑦ, ᐆᒪᔪᓪᓘᓐᓃᑦ ᐊᒥᕆᒃᐸᒍ, ᐃᒃᐱᐊᖅᔫᒃᐸᓪᓘᓐᓃᑦ, ᐃᒥᕐᖕᒧᐊᖅᑕᐅᔪᒃᓴᐅᕗᖅ, ᓴᓗᒤᑦᑑᓂᐊᖅᐳᖅᓗ ᐅᓐᓄᒃ ᑎᑭᓪᓗᒍ, ᑭᖑᓂᖓᒍᑦ ᑕᕝᕙ ᓴᓗᒻᒪᕐᖕᓂᐊᖅᐳᖅ. 
33ᓇᓪᓕᐊᓪᓗ ᐆᒪᔪᖅ ᑍᒤᑦᑐᖅ ᐃᒪᖃᐅᑎᒧᑦ ᐅᔭᕋᖕᒧᑦ ᑲᑕᒡᓗᓂ ᑐᖁᒃᐸᑦ, ᐃᒪᖃᐅᑎᐅᑉ ᐃᓗᓕᒫᖓ ᓴᓗᒤᓕᓂᐊᖅᐳᖅ, ᐃᒪᖃᐅᑎᓗ ᑕᕝᕙ ᓯᖁᒥᑕᐅᔭᕆᐊᖃᓕᖅᐳᖅ. 
34ᓂᖀᓪᓘᓐᓃᑦ ᓂᕿᒃᓮᑦ ᐃᒥᕐᖕᒥᒃ ᑯᕕᕕᐅᒃᐸᑕ, ᐃᒪᖃᐅᑎᐅᑉ ᑍᒤᑦᑑᑉ ᐃᒪᖓᓄᑦ ᓴᓗᒤᓕᕗᑦ, ᐃᒥᖅᓗ ᐃᒪᕕᓂᖓ ᑕᕝᕙ ᓴᓗᒤᓕᕗᖅ. 
35ᐆᒪᔪᑦ ᑖᒃᑯᐊ ᓇᓪᓕᐊᑦᑕ ᑲᑕᒡᕕᒋᔭᖓ ᓴᓗᒤᓕᕗᖅ: ᐃᒐᓘᓐᓃᑦ ᐃᒐᑦᔪᑎᓪᓘᓐᓃᑦ ᓱᓇᑐᐃᓐᓇᖅ ᑕᕝᕙ ᓯᖁᒥᑕᐅᔭᕆᐊᖃᓕᖅᐳᖅ, ᓴᓗᒤᑦᑑᓕᕐᖕᒪᑕ, ᐃᓕᑦᓯᓗ ᓴᓗᒤᑦᑑᓂᖏᓐᓂᒃ ᐅᑦᔨᕈᓱᑦᓯᐊᕆᐊᖃᖅᐳᓯ. 
36ᐃᒥᖅᓕ ᑰᒃᑐᖅ ᐃᒥᖅᑕᖅᕕᒡᓘᓐᓃᑦ ᑰᒡᕕᐅᔪᖅ ᑲᑕᒡᕕᐅᒐᓗᐊᕈᓂ ᓴᓗᒤᑦᑑᓕᕈᓐᓇᓐᖏᓚᖅ, ᐃᓄᐃᓪᓕ ᓇᓪᓕᐊᑦ ᐆᒪᔪᒥᒃ ᑍᒤᑦᑐᒥᒃ ᐊᒃᑐᐃᔪᖅ ᑖᓐᓇ ᓴᓗᒤᓕᕗᖅ. 
37ᐆᒪᔪᖅᓕ ᑐᖁᖓᔪᖅ ᑲᑕᒃᐸᑦ ᐱᕈᖅᓯᐊᒃᓴᓄᑦ ᐃᓕᐅᕋᖅᑕᐅᔪᒃᓴᓄᑦ, ᑖᒃᑯᐊ ᓴᓗᒤᓕᕈᓐᓇᓐᖏᓚᑦ. 
38ᐱᕈᖅᓯᐊᒃᓮᓪᓕ ᐃᒻᒥᖅᑕᐅᒃᐸᑕ ᐆᒪᔪᖅᓗ ᑐᖁᖓᔪᖅ ᐃᓗᐊᓄᑦ ᑲᑕᒃᐸᑦ, ᑕᕝᕙ ᑍᒤᑦᑐᖅ ᓴᓗᒤᑦᑑᓕᖅᐳᖅ ᐃᓕᑦᓯᓐᓄᑦ.
39ᓂᖅᔪᑎᓪᓕ ᓂᕆᔪᓐᓇᖅᑕᓯ ᑐᖁᒃᐸᑦ, ᓇᓪᓕᐊᑦ ᑖᑦᓱᒥᖓ ᐊᒃᑐᐃᔪᖅ ᓴᓗᒤᑦᑑᓂᐊᖅᐳᖅ ᐅᓐᓄᒃ ᑎᑭᓪᓗᒍ. 
40ᓇᓪᓕᐊᓪᓗ ᓂᕆᔪᖅ ᑖᑦᓱᒪ ᐃᓚᖓᓂᒃ ᐊᓐᓄᕌᓂ ᐃᕐᕈᖅᑐᕆᐊᖃᖅᐰᑦ, ᓴᓗᒤᑦᑑᓂᐊᖅᐳᖅᓗ ᐅᓐᓄᒃ ᑎᑭᓪᓗᒍ. ᓇᓪᓕᐊᓪᓗ ᑐᖁᖓᔪᒥᒃ ᑖᑦᓱᒥᖓ ᐊᒡᔭᖅᓯᔪᖅ ᐊᓐᓄᕌᓂ ᐃᕐᕈᖅᑐᕆᐊᖃᖅᐰᑦ, ᓴᓗᒤᑦᑑᓂᐊᖅᐳᖅᓗ ᐅᓐᓄᒃ ᑎᑭᓪᓗᒍ.
41ᐆᒪᔪᐃᑦ ᒥᑭᔪᑦ ᓄᓇᒥ ᐹᕐᖑᖅᑐᓕᒫᑦ ᐃᑦᔪᕐᖕᓇᖅᐳᑦ; ᓂᕆᔭᐅᔭᕆᐊᖃᕋᑎᒡᓗ. 
42ᓂᕆᔭᕆᐊᖃᓐᖏᓚᓯ ᐆᒪᔪᒥᒃ ᓄᓇᒥ ᐹᕐᖑᖅᑐᒥᒃ, ᓈᕐᖕᒥᓄᓪᓘᓐᓃᑦ ᐹᕐᖑᖅᑎᐅᒃᐸᑦ, ᓯᑕᒪᓄᓪᓘᓐᓃᑦ ᐱᓱᒃᑎᐅᒃᐸᑦ, ᐅᓄᖅᑐᓂᒡᓗ ᐃᑎᒐᖃᖅᐸᑦ: ᑍᒤᑦᑐᑦ ᐃᑦᔪᕐᖕᓇᖅᐳᑦ. 
43ᐆᒪᔪᓄᑦ ᑍᒤᑦᑐᓄᑦ ᐃᓕᑦᓯᓐᓂᒃ ᐃᑦᔪᕐᖕᓇᖅᓯᑎᓐᓂᐊᕋᓯ. ᐃᓕᑦᓯᓐᓂᒃ ᓴᓗᒤᓕᖅᑎᓐᓂᐊᕋᓯ ᑕᒪᒃᑯᐊ ᐱᑦᔪᑎᒋᓗᒋᑦ, ᑕᒪᒃᑯᓄᖓᓘᓐᓃᑦ ᓴᓗᒤᓕᖅᑎᑕᐅᓂᐊᕋᓯ. 
44ᐊᑕᓂᐅᒐᒪ ᒎᑎᓯ; ᐃᓕᑦᓯᓐᓂᒃ ᑐᓂᓕᕆᑦᓯ ᐃᑦᔪᕐᖕᓁᓕᖅᓗᓯᓗ, ᐅᕙᖓ ᐃᑦᔪᕐᖕᓁᓐᓇᒪ. ᐃᓕᑦᓯᓐᓂᒃ ᓴᓗᒤᓕᖅᑎᓐᓂᐊᕋᓯ ᐆᒪᔪᐃᑦ ᐹᕐᖑᖅᑐᑦ ᓄᓇᒥ ᐱᑦᔪᑎᒋᓗᒋᑦ. 
45ᐅᕙᖓ ᐊᑕᓂᐅᒐᒪ ᐃᑦᔨᑉᑎᒥᑦ ᐃᓕᑦᓯᓐᓂᒃ ᐊᐅᓪᓚᖅᑎᑦᓯᓚᐅᖅᑐᖅ ᐃᓕᑦᓯᓐᓄᑦ ᒎᑎᒋᔭᐅᔪᒪᓪᓗᖓ; ᑍᒤᒻᒪᑦ ᐃᑦᔪᕐᖕᓁᒋᑦᓯ, ᐅᕙᖓ ᐃᑦᔪᕐᖕᓁᓐᓇᒪ.
46ᑖᒃᑯᐊ ᑕᕝᕙ ᐱᖁᔧᑦ ᓂᖅᔪᑎᑦ, ᑎᖕᒥᐊᓪᓗ, ᐃᒪᕐᖕᒥᐅᑍᓪᓗ, ᓄᓇᒥᐅᑍᓪᓗ ᐱᓪᓗᒋᑦ. 
47ᐅᑦᔨᖅᓱᑦᓯᐊᕆᐊᖃᖅᐳᓯ ᓇᓪᓕᐊᑦ ᓴᓗᒤᑦᑑᖕᒪᖔᑕ ᓇᓪᓕᐊᓪᓗ ᓴᓗᒪᖕᒪᖔᑕ, ᓇᓪᓕᐊᓪᓗ ᐆᒪᔪᑦ ᓂᕆᔭᐅᔭᕆᐊᖃᕐᖕᒪᖔᑕ, ᓇᓪᓕᐊᓪᓗ ᓂᕆᔭᐅᔭᕆᐊᖃᖏᒻᒪᖔᑕ.”
