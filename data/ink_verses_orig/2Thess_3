1ᑭᖑᓪᓕᖅᐹᒥᒡᓕ ᖃᑕᓐᖑᑎᒃᑲ, ᑐᒃᓯᐅᑎᑎᒍᑦ, ᐊᑕᓂᐅᑉ ᐅᖃᐅᓯᖏᑦ ᓯᐊᒻᒪᖅᑎᑕᐅᕙᓪᓕᐊᖁᓪᓗᒋᑦ ᓱᑲᑦᑐᒥᒃ ᐃᓚᓕᐅᖅᑕᐅᑦᓯᐊᖁᓗᒋᓪᓗ ᐃᒃᐱᒋᔭᐅᑦᓯᐊᖅᓗᑎᒃ, ᐃᓕᑦᓯᑐᑦ ᑍᒤᓚᐅᕋᑦᓯ, 
2ᑐᒃᓯᐅᑎᑎᒍᑦᑕᐅᖅ ᓴᐳᑎᔭᐅᖁᓪᓗᑕ ᐃᓄᖕᓂᑦ ᐱᐅᖏᑦᑐᓂᑦ ᐊᔪᖅᑐᓕᔪᓂᓪᓗ; ᐃᓄᓕᒫᑦ ᐅᒃᐱᖅᑐᐃᓐᓇᐅᖏᒻᒪᑕ ᐅᖃᐅᓯᕐᖕᓂᒃ.
3ᐊᑕᓂᖅᓕ ᓱᖁᓯᔪᐃᑦᑑᕗᖅ; ᑖᑦᓱᒪ ᐱᔪᓐᓇᖅᑎᓐᓂᐊᖅᐹᓯ ᓴᐳᑎᓗᓯᓗ ᓵᑖᓇᓯᒥᑦ. 
4ᖁᓚᓐᖏᓚᒍᓪᓕ ᑍᒤᑦᑐᓐᓇᕋᑦᓯ ᐊᑕᓂᕐᖕᒥ, ᐱᓇᓱᐊᕐᖕᓂᑦᓯᓐᓂᒃ ᐃᓕᑦᓯᓐᓄᓪᓗ ᐱᖁᔭᑦᑎᓐᓂᒃ ᐱᓇᓱᐊᕐᖕᓂᐊᕋᑦᓯ.
5ᐊᑕᓂᐅᑉ ᐆᒻᒪᑎᓯ ᑕᓯᐅᖅᓕᒋᑦ ᒎᑎᐅᑉ ᓇᒡᓕᖕᓂᖓᓄᑦ ᙭ᔅᑑᓯᐅᓪᓗ ᕿᓄᐃᓵᕐᖕᓂᖓᓄᑦ.
6ᖃᑕᓐᖑᑎᒃᑲ, ᒫᓐᓇ ᐱᖁᓪᓚᕆᒃᐸᑦᓯ, ᐊᑕᓂᑦᑕ ᔩᓱᓯᐅᑉ ᙭ᔅᑑᓯᐅᑉ ᐊᑎᖓᓂ, ᐃᓚᖃᖁᓇᓯ ᖃᑕᓐᖑᑏᑦ ᓇᓪᓕᐊᓐᓂᒃ ᐃᓅᓯᖃᖅᑐᒥᒃ ᓱᓇᓕᕆᔪᒪᖏᑦᑐᒥᒃ ᐊᔪᕆᖅᑑᑎᒋᓚᐅᖅᑕᑦᑎᓐᓂᒃ ᒪᓕᒐᓱᐊᖏᑦᑐᒥᒃ. 
7ᐃᓕᑦᓯ ᖃᐅᔨᒪᒐᑦᓯ ᐅᕙᑦᑎᓐᓂᒃ ᖃᓄᖅ ᒪᓕᒍᓐᓇᕐᖕᒪᖔᑦᓯ; ᐃᓕᑦᓯᓐᓃᑎᓪᓗᑕ ᓱᓇᓕᕆᔪᒪᖏᑦᑑᓚᐅᖏᓐᓇᑦᑕ, 
8ᐊᑭᖃᖏᑦᑐᒥᒡᓗ ᓂᕿᒃᓴᑦᑎᓐᓂᒃ ᑎᒍᓯᓚᐅᓐᖏᓚᒍᑦ ᑭᓇᒥᓪᓘᓐᓃᑦ, ᐊᒃᓱᕈᖅᓗᑕᓕ ᐱᓇᓱᐊᓚᐅᖅᐳᒍᑦ ᐅᓪᓘᑎᓪᓗᒍ ᐅᓐᓄᐊᒥᓗ, ᐃᓕᑦᓯᓐᓂᒃ ᓇᓕᑦᓯᓐᓂᒃ ᐅᖁᒤᑎᑦᓯᔪᒪᓇᑕ. 
9ᑍᒤᓕᐅᓚᐅᖅᐳᒍᑦ ᐃᑲᔪᖅᑕᐅᔭᕆᐊᖃᖏᓐᓂᕐᖕᒨᖏᑦᑐᖅ, ᐃᓕᑦᓯᓐᓄᓪᓕ ᒪᓕᒐᒃᓴᐅᔪᓐᓇᖅᑐᒥᒃ ᐃᓅᓯᖃᓚᐅᖅᐳᒍᑦ. 
10ᐃᓕᑦᓯᓐᓃᓪᓗᑕ ᓱᓕ, ᐃᓕᑦᓯᓐᓂᒃ ᐅᖃᐅᑦᔨᓚᐅᖅᐳᒍᑦ, “ᓇᓪᓕᐊᑦ ᐱᓇᓱᐊᕈᒪᖏᑦᑐᖅ, ᑖᓐᓇ ᓂᕆᔪᒃᓴᐅᓐᖏᓚᖅ.”
11ᑕᒪᑐᒥᖓᓕ ᐅᖃᖅᐳᒍᑦ ᑐᓴᓚᐅᕋᑦᑕ ᐃᓅᖃᑎᓯᒎᖅ ᐃᓚᖏᑦ ᓱᓇᓕᕆᔪᒪᖏᒻᒪᑕ, ᐃᓅᖃᑎᖏᑕ ᐱᓇᓱᐊᕐᖕᓂᖏᓐᓂᒃ ᐅᖃᐅᑎᒃᓴᕈᒪᑐᐃᓐᓇᖅᑐᑦ, ᓱᓇᒥᒡᓘᓐᓃᑦ ᐱᓇᓱᐊᕈᒪᓇᑎᒃ. 
12ᑍᒤᑦᑐᑦ ᐱᖁᓪᓚᕆᒃᓗᒋᑦ ᐃᓇᑉᐸᕗᑦ ᐊᑕᓂᑦᑎᒍᑦ ᔩᓱᓯ ᙭ᔅᑑᓯᒃᑯᑦ ᐋᖅᑮᒋᐊᖁᓪᓗᒋᑦ ᐃᓅᓯᕐᖕᒥᖕᓂᒃ ᐱᓇᓱᐊᓕᖁᓪᓗᒋᓪᓗ ᓇᖕᒥᓂᖅ ᑮᓇᐅᔭᓕᐊᒥᖕᓄᑦ ᓂᕿᒃᓴᓯᖁᓪᓗᒋᑦ.
13ᐃᓕᑦᓯᓕ ᖃᑕᓐᖑᑎᕗᑦ, ᐱᑦᓯᐊᕋᓱᐊᕐᖕᓂᕐᖕᒥᒃ ᐃᕿᐊᓐᖑᖅᑐᒃᓴᐅᓐᖏᓚᓯ. 
14ᓇᓪᓕᐊᑦ ᑎᑎᕋᖅᑕᑦᑎᓐᓂ ᑖᒃᑯᓇᖓᑦ ᐅᖃᐅᓯᕆᔭᑦᑎᓐᓂᒡᓗ ᒪᓕᒍᒪᖏᑦᑐᖅ, ᑖᓐᓇ ᓇᓪᓕᐊᖑᖕᒪᖔᑦ ᓇᓗᓁᖅᓯᐅᒃ, ᐱᓇᓱᐊᖃᑎᒋᔪᓐᓁᖅᓗᒍᓗ, ᑲᓐᖑᓱᒃᑎᑕᐅᖁᓪᓗᒍ. 
15ᐊᑭᕋᖅᑐᖅᑎᑎᑐᑦ ᐱᓂᐊᖅᕕᒋᖏᓪᓗᒍ, ᖃᑕᓐᖑᑎᑎᑐᓪᓕ ᐃᓂᖅᑎᖅᓯᐅᒃ.
16ᐊᑕᓂᐅᓪᓕ ᓇᖕᒥᓂᖅ ᓮᒪᓂᕐᖕᒥᓄᑦ ᓮᒪᓇᖅᑐᒥᒃ ᑐᓂᓯᕕᒋᓕᓯ ᑍᒪᖓᓕᒫᖅ ᓱᓇᓕᒫᑎᒍᓪᓗ. ᐊᑕᓂᐅᑉ ᐃᓚᒋᓕᓯ ᑕᒪᑦᓯ.
17ᐅᓇ ᑕᕝᕙ ᓇᖕᒥᓂᖅ ᐊᒡᒐᓐᓄᑦ ᐊᒡᓚᒃᑕᕋ. ᑕᕝᕙᐅᕗᓯ ᐸᐅᓗᓯᒥᑦ. ᑍᒫᒃ ᑕᕝᕙ ᑎᑎᕋᓕᕌᖓᒪ ᐊᑎᓕᐅᕈᑎᒋᕙᒃᑕᕋ; ᑍᒫᒡᓗ ᑕᕝᕙ ᑎᑎᕋᖅᐸᒃᐳᖓ.
18ᐊᑕᓂᑦᑕ ᔩᓱᓯᐅᑉ ᙭ᔅᑑᓯᐅᑉ ᐱᔪᓐᓇᖅᑎᑦᓯᓂᖓᑕ ᐃᓚᒋᓕᓯ ᑕᒪᑦᓯ.
