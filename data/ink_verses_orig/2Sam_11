1ᐊᕐᕌᒍᒥ ᑕᕝᕙᓂ ᐅᐱᕐᖓᖅᑎᓪᓗᒍ, ᐊᖓᔪᖅᑳᖅᔪᐊᑦ ᐅᓇᑕᕆᐊᖃᑦᑕᖅᑎᓪᓗᒋᑦ, ᑍᕕᑎᐅᑉ ᔪᐊᐱ ᑎᓕᓚᐅᖅᐹ ᐊᖓᔪᖅᑳᖁᑎᖏᓪᓗ, ᐄᓴᕅᓕᒥᐅᓪᓗ ᐅᓇᑕᖅᑐᒃᓴᖏᑦ; ᐊᒧᓁᑎᒥᐅᓪᓗ ᓵᓚᒋᓚᐅᖅᐰᑦ, ᕌᐸᐅᓪᓗ ᐃᒡᓗᒐᓴᖏᑦ ᑎᒍᓪᓗᒋᑦ. ᑍᕕᑎᓕ ᔪᕉᓴᓚᒦᖏᓐᓇᓚᐅᖅᐳᖅ.
2ᐅᓪᓗᐃᑦ ᐃᓚᖓᓐᓂ, ᐅᓐᓄᓴᓕᖅᑎᓪᓗᒍ, ᑍᕕᑎ ᓯᓂᒃᑐᕕᓂᐅᓪᓗᓂ ᒪᑭᓚᐅᖅᐳᖅ ᐃᒡᓗᖓᑕᓗ ᖁᓛᓄᑦ ᐊᓃᕋᔮᖅᕕᖓᓄᐊᓚᐅᖅᐳᖅ, ᐊᕐᖕᓇᒥᒡᓗ ᑕᑯᕗᖅ ᐃᒡᓗᒥᓂ ᐅᕕᓂᖕᓂᐊᖅᑐᒥᒃ; ᐊᕐᖕᓇᖅᓗ ᑖᓐᓇ ᐃᓂᖁᓇᖅᑐᒻᒪᕆᐅᕗᖅ. 
3ᑕᕝᕙ ᑍᕕᑎ ᑎᓕᓯᕗᖅ ᐊᕐᖕᓇᖅ ᑭᓇᐅᖕᒪᖔᑦ ᑲᐅᔨᔭᖅᑐᖅᑐᒥᒃ, ᖃᐅᔨᕗᖅᓗ ᐹᓯᐸᐅᓂᖓᓂᒃ, ᐃᓕᐊᒻ ᐸᓂᖓ, ᔪᕅᐊᐅᑉ ᓄᓕᐊᖓ ᕼᐃᑍᑎᒥᐅᑕᐅᑉ. 
4ᑍᕕᑎᓗ ᐅᖃᕆᐊᖅᑐᖅᑎᑦᓯᕗᖅ ᐱᔪᒪᓪᓗᓂᐅᒃ; ᑖᓐᓇᓗ ᑕᕝᕗᓐᖓᖅᐳᖅ, ᐃᓐᓇᖓᖃᑎᒋᕚᓗ. (ᑕᖅᑭᑕᒫᖅᓯᐅᑎᒥᓂᒃ ᓴᓗᒻᒪᕋᑖᖅᑎᓪᓗᒍ.) ᑭᖑᓂᖓᒍᓪᓗ ᐊᖏᕐᕋᒥᓄᑦ ᐅᑎᖅᐳᖅ. 
5ᑭᖑᓂᐊᒍᑦ ᖃᐅᔨᓕᖅᐳᖅ ᓄᑕᕋᒃᓴᖃᓕᕐᖕᓂᕐᖕᒥᓂᒃ; ᐅᖃᕆᐊᖅᑐᖅᑎᑦᓯᕗᖅᓗ ᑍᕕᑎᒧᑦ.
6ᑕᕝᕙ ᑍᕕᑎ ᑎᓕᓯᓚᐅᖅᐳᖅ ᐅᖃᕆᐊᖅᑐᖅᑐᒥᒃ ᔪᐊᐱᒧᑦ, “ᔪᕅᐊ ᕾᖁᓚᐅᕈᒃ ᕼᐃᑍᑎᒥᐅᖅ.” ᔪᐊᐱᐅᓪᓗ ᑍᕕᑎᒧᐊᖅᑎᑉᐹ. 
7ᔪᕅᐊ ᑎᑭᒻᒪᑦ, ᑍᕕᑎᐅᑉ ᐊᐱᕆᕚ ᔪᐊᐱᒃᑯᑦ ᐅᓇᑕᖅᑐᒃᓮᓪᓗ ᖃᓄᐃᖏᒃᑲᓗᐊᕐᖕᒪᖔᑕ, ᐅᓇᑕᕐᖕᓂᕆᔭᖓᓪᓗ ᖃᓄᐃᒻᒪᖔᑦ. 
8ᑕᕝᕙ ᑍᕕᑎ ᔪᕅᐊᒧᑦ ᐅᖃᖅᐳᖅ, “ᐊᖏᕐᕋᓕᕆᑦ ᐃᑎᒐᑎᑦ ᐅᐊᓴᕆᐊᖅᑐᖅᓗᒋᑦ.” ᔪᕅᐊᓗ ᐊᖓᔪᖅᑳᖅᔪᐊᑉ ᐃᒡᓗᖓᓂᑦ ᐊᓂᑎᓪᓗᒍ, ᑍᕕᑎ ᑐᓂᕐᕈᑎᒥᒃ ᐋᑕᐅᑎᑦᓯᕗᖅ ᐃᒡᓗᖓᓄᑦ. 
9ᔪᕅᐊᓕ ᐊᖏᕐᕋᓚᐅᓐᖏᓚᖅ, ᓯᓂᒃᑕᓚᐅᖅᐳᖅᓕ ᐊᖓᔪᖅᑳᖅᔪᐊᖃᖅᕕᐅᑉ ᐃᑎᖅᑕᖅᕕᖓᓂ ᐊᖓᔪᖅᑳᖅᔪᐊᑉ ᖃᐅᔨᓴᖅᑎᖏᑦ ᐱᖃᑎᒋᓪᓗᒋᑦ. 
10ᑍᕕᑎᓕ ᐅᖃᐅᑦᔭᐅᒐᒥ ᔪᕅᐊᐅᑉ ᐊᖏᕐᕋᓚᐅᖏᓐᓂᖓᓂᒃ, ᑍᕕᑎᐅᑉ ᐅᖃᐅᑎᕚ, “ᐅᑎᕋᑖᑦᓯᐊᕋᕕᑦ ᐊᑯᓂᐊᓗᒃ ᐊᐅᓪᓚᖅᓯᒪᓚᐅᖅᓗᑎᑦ; ᓱᖕᒪᓪᓕ ᐊᖏᕐᕋᓚᐅᓐᖏᓚᑎᑦ?”
11ᔪᕅᐊ ᑍᕕᑎᒧᑦ ᑭᐅᕗᖅ, “ᐄᓴᕅᓕᒥᐅᑦ ᔫᑕᒥᐅᓪᓗ ᐅᓇᑕᕆᐊᖅᓯᒪᖕᒪᑕ, ᐊᑕᓂᐅᓪᓗ ᐃᒃᓯᖅᕕᖁᑎᖓ ᑍᑲᓃᒻᒪᑦ; ᐊᖓᔪᖅᑳᕋᓗ ᔪᐊᐱ ᐅᓇᑕᖅᑐᒃᓴᖁᑎᖏᓪᓗ ᑕᖕᒫᖅᓯᒪᓪᓗᑎᒃ ᑕᒫᓂᑐᐃᓐᓇᖅ; ᓱᖕᒪᓪᓕ ᐊᖏᕐᕋᕆᐊᖃᖅᐳᖓ, ᓂᕆᓗᖓᓗ ᐃᒥᖅᓗᖓᓗ, ᓄᓕᐊᕋᓗ ᓯᓂᖃᑎᒋᓗᒍ? ᑕᒪᓐᓇ ᐃᑦᔪᕐᖕᓁᑦᑑᖕᒪᑦ, ᑍᒤᓕᐅᕐᖕᓂᐊᖏᒻᒪᕆᒃᐳᖓ!”
12ᑍᒤᒻᒪᑦ ᑍᕕᑎᐅᑉ ᐅᖃᐅᑎᕚ, “ᑕᕝᕙᓃᑐᐃᓐᓇᓕᕆᑦ ᐅᓪᓗᓕᒫᖅ, ᖃᐅᒃᐸᓪᓗ ᐊᐅᓪᓚᖅᑎᓐᓂᐊᖅᐸᒋᑦ.” ᑕᕝᕙ ᔪᕅᐊ ᔪᕉᓴᓚᒦᓚᐅᖅᐳᖅ ᐅᓪᓗᒥ ᑕᕝᕙᓂ, ᖃᐅᖓᓂᓗ. 
13ᑍᕕᑎᐅᑉ ᕾᖁᓪᓗᒍ ᓂᕆᔭᖅᑐᖁᕚ, ᓂᕆᓚᐅᖅᐳᖅ ᐃᒥᖅᓗᓂᓗ, ᐋᖓᔮᓕᖅᑎᑉᐹᓗ; ᐅᓐᓄᒥᓕ ᑍᑦᓱᒪᓂ ᐊᖏᕐᕋᓚᐅᓐᖏᓚᖅ; ᓯᓂᓚᐅᖅᐳᖅᓕ ᕿᐱᒃᓯᒪᓪᓗᓂ ᐊᖓᔪᖅᑳᖅᔪᐊᖃᖅᕕᐅᑉ ᑲᐅᔨᓴᖅᑎᖏᑕ ᐃᒡᓗᕈᓯᖏᓐᓂ.
14ᖃᐅᑎᓪᓗᒍ ᐅᓪᓛᒃᑯᑦ ᑍᕕᑎ ᑎᑎᕋᓚᐅᖅᐳᖅ ᔪᐊᐱᒧᑦ, ᓇᒃᓴᖅᑕᐅᑎᓪᓗᒋᓪᓗ ᔪᕅᐊᒧᑦ. 
15ᐃᒫᒃ ᑎᑎᕋᓚᐅᖅᐳᖅ, “ᔪᕅᐊ ᓯᕗᓪᓕᖅᐸᐅᑎᓪᓗᒍ ᑎᓕᓚᐅᕈᒃ ᐅᓇᑕᖅᕕᐅᓂᖅᐹᒧᑦ, ᕿᒪᒡᓗᒍᓗ ᑐᖁᑕᐅᖁᓪᓗᒍ.” 
16ᔪᐊᐱᓗ ᓴᐱᓯᓯᒪᓕᕋᒥ ᐃᒡᓗᒐᓴᖕᓂᒃ, ᔪᕅᐊ ᑎᓕᕚ ᖃᐅᔨᒪᔭᒥᓄᑦ ᐊᑭᕋᖏᑕ ᓲᖑᓂᖅᐹᖓᓄᑦ. 
17ᐊᑭᕋᖏᑦ ᐃᒡᓗᒐᓴᖕᓂᑦ ᐊᓂᓪᓗᑎᒃ ᐅᓇᑕᕆᐊᖅᐳᑦ ᔪᐊᐱᐅᑉ ᐅᓇᑕᖅᑐᒃᓴᖁᑎᖏᓐᓂᒃ; ᑍᕕᑎᐅᓪᓗ ᐅᓇᑕᖅᑐᒃᓴᖁᑎᖏᑕ ᐃᓚᖏᑦ ᑐᖁᑕᐅᕗᑦ. ᔪᕅᐊᓗᑦᑕᐅᖅ ᕼᐃᑍᑎᒥᐅᖅ ᑐᖁᑕᐅᒋᕗᖅ.
18ᔪᐊᐱᓗ ᐅᖃᕆᐊᖅᑐᖅᑎᑦᓯᕗᖅ ᑍᕕᑎᒧᑦ ᐅᓇᑕᕐᖕᓂᖏᑕ ᖃᓄᐃᑉᐸᓪᓕᐊᓂᓕᒫᖏᓐᓂᒃ; 
19ᐃᒤᓕᐅᖁᓚᐅᖅᐹᓗ ᐅᖃᕆᐊᖅᑐᖅᑐᖅ, “ᐊᖓᔪᖅᑳᖅᔪᐊᖅ ᐅᖃᐅᑎᔭᕇᑐᐊᕈᕕᐅᒃ ᐅᓇᑕᕐᖕᓂᐅᑉ ᖃᓄᐃᑉᐸᓪᓕᐊᓂᖓᓂᒃ, 
20ᓂᓐᖓᑐᐃᓐᓇᕆᐊᖃᕐᖕᒪᑦ ᐊᐱᕆᓗᓂᓗ, ‘ᖃᓄᐃᒻᒪᑦ ᐃᒡᓗᒐᓮᑦ ᖃᓂᒋᔭᖓᓄᐊᓗᐊᖅᐱᓰ ᐅᓇᑕᕆᐊᖅᓗᒋᑦ? ᖃᐅᔨᒪᓚᐅᓐᖏᓚᓰ ᖃᖅᔪᓄᑦ ᐱᒋᐊᑐᐃᓐᓇᕆᐊᖃᕐᖕᓂᖏᓐᓂᒃ ᐊᕙᓗᐊᓂᑦ? 
21ᐃᖅᑲᐅᒪᓐᖏᓚᓰ ᑍᒫᒃ ᐊᐱᒥᓕᒃ ᔨᕈᐱᑎᐅᑉ ᐃᕐᖕᓂᖓ ᑐᖁᑕᐅᓚᐅᖅᓯᒪᖕᒪᑦ? ᑍᑲᓂ ᑎᐱᔾᒥ, ᐊᕐᖕᓇᒧᑦ ᓯᖃᓪᓕᓯᕕᖕᒧᑦ ᒥᓗᖅᑕᐅᓚᐅᖅᓯᒪᖕᒪᑦ ᐊᕙᓗᖅᔪᐊᑉ ᑭᒡᓕᖓᓂᑦ ᑐᖁᓪᓗᒍᓗ. ᓱᖕᒪᑦ ᐊᕙᓗᖅᔪᐊᑉ ᖃᓂᒋᔭᖓᓄᐊᓗᐊᖅᐱᓰ?’ ᑍᒫᒃ ᐊᖓᔪᖅᑳᖅᔪᐊᑉ ᐊᐱᕆᒃᐹᑎᑦ, ᐅᖃᐅᑎᓂᐊᖅᐸᑦ, ‘ᐅᓇᑕᖅᑐᒃᓴᖁᑏᑦᑕᐅᖅ ᔪᕅᐊ ᕼᐃᑍᑎᒥᐅᑕᖅ ᑐᖁᑕᐅᓚᐅᕆᕗᖅ.’”
22ᑕᕝᕙ ᐅᖃᕆᐊᖅᑐᖅᑎᑕᐅᔪᖅ ᑍᕕᑎᒧᐊᖅᐳᖅ ᐅᖃᐅᑎᓪᓗᒍᓗ ᔪᐊᐱᐅᑉ ᐅᖃᐅᓯᐅᖁᔭᓕᒫᖏᓐᓂᒃ. 
23ᑍᕕᑎᒧᑦ ᐅᖃᖅᓗᓂ, “ᐊᑭᕋᕗᑦ ᓴᓐᖏᓂᖅᓴᐅᖅᑲᐅᖕᒪᑕ ᐅᕙᑦᑎᓐᓂᑦ ᐃᒡᓗᒐᓴᖕᓂᓪᓗ ᐊᓂᓪᓗᑎᒃ ᐅᓇᑕᕆᐊᓚᐅᖅᐳᑦ ᓄᓇᑐᐃᓐᓇᕐᖕᒥ, ᐅᑎᖅᑎᓚᐅᖅᐸᕗᓪᓕ ᐃᒡᓗᒐᓮᑦ ᐃᑎᖅᑕᖅᕕᖓᓄᑦ. 
24ᖃᖅᔪᓄᓪᓗ ᐱᒋᐊᖅᑕᐅᓚᐅᖅᐳᒍᑦ ᐊᕙᓗᖅᔪᐊᒥᑦ, ᐊᖓᔪᖅᑳᖅᔪᐊᓪᓗ ᐅᓇᑕᖅᑐᒃᓴᖁᑎᖏᑕ ᐃᓚᖏᑦ ᑐᖁᑕᐅᓚᐅᖅᐳᑦ, ᐅᓇᑕᖅᑐᒃᓴᖁᑏᑦᑕᐅᖅ ᔪᕅᐊ ᕼᐃᑍᑎᒥᐅᖅ ᑐᖁᑕᐅᓚᐅᕆᕗᖅ.”
25ᑍᕕᑎᐅᑉ ᐅᖃᕆᐊᖅᑐᖅᑎᑕᐅᔪᖅ ᐅᖃᐅᑎᕚ, “ᑲᔪᖏᖅᓴᑦᓯᐊᕈᒃ ᔪᐊᐱ ᐃᓱᒫᓗᖁᖏᓪᓗᒍ ᑕᒪᑐᒥᖓ, ᖃᐅᔨᒪᔪᖃᕈᓐᓇᖏᒻᒪᑦ ᑭᓇ ᑐᖁᑕᐅᓂᐊᕐᖕᒪᖔᑦ ᐅᓇᑕᖅᑐᓂ; ᐅᖃᐅᑎᒍᒃ ᐊᒃᓱᕈᒃᑲᓐᓂᖅᓗᓂ ᐱᒋᐊᖁᓗᒍ ᐃᒡᓗᒐᓴᖕᓂᒃ, ᓵᓚᒋᓗᒍᓗ.”
26ᐸᓰᐸᓕ ᑐᓴᕋᒥ ᐅᐃᖓᑕ ᔪᕅᐊᐅᑉ ᑐᖁᑕᐅᓂᖓᓂᒃ, ᕿᒃᓵᒍᑎᒋᓚᐅᖅᐹ. 
27ᕿᒃᓵᖕᓂᖓᓕ ᐊᓂᒍᕐᖕᒪᑦ, ᑍᕕᑎ ᑎᓕᓯᕗᖅ ᐊᖓᔪᖅᑳᖅᔪᐊᖃᖅᕕᖕᒧᐊᖁᓪᓗᒍ; ᓄᓕᐊᖅᑖᕆᓪᓗᓂᐅᒡᓗ ᐃᕐᖕᓂᖅᑖᓚᐅᖅᐴᒃ. ᐊᑕᓂᐅᓪᓕ ᑕᒪᓐᓇ ᖁᕕᐊᒋᓚᐅᓐᖏᓛ ᑍᕕᑎᐅᑉ ᐱᓂᐊᕐᖕᓂᖓ.
