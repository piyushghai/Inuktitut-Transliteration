1ᔨᕆᒤᐊ ᐊᑕᓂᕐᖕᒧᑦ ᐅᖃᖅᕕᐅᓚᐅᖅᐳᖅ ᐅᑯᓂᖓ, ᐊᖓᔪᖅᑳᖅᔪᐊᑉ ᔨᑎᑬᐊᐅᑉ ᑎᓕᔭᖏᓐᓄᑦ ᑎᑭᑕᐅᒐᒥ ᐸᓱᕼᐅᕆᒧᑦ ᒪᓪᑬᔭᐅᑉ ᐃᕐᖕᓂᖓᓄᑦ ᑐᓂᕐᕈᓯᖅᑎᑦᓯᔨᒧᓪᓗ ᔨᐸᓁᐊᒧᑦ ᒫᓯᐊᐅᑉ ᐃᕐᖕᓂᖓᓄᑦ, ᐅᖃᖅᓗᑎᒡᓗ: 
2“ᐊᑕᓂᖅ ᖃᐅᔨᓇᓱᐊᖅᕕᒋᓚᐅᕈᒃ, ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᓂᐱᑯᓁᓴᐅᑉ ᐅᓇᑕᕆᐊᖅᑐᕈᒪᖕᒪᑎᒍᑦ, ᐊᑕᓂᐅᑉ ᑲᒪᓇᖅᑐᑎᒍᑦ ᐱᐅᔪᓂᒃ ᐱᓇᓱᐊᕈᑎᔪᓐᓇᕐᖕᒪᖔᑎᒍᑦ, ᐅᓇᑕᕆᐊᕋᓱᐊᖅᑑᒐᓗᐊᓄᑦ ᑲᒪᒋᔭᐅᓂᐊᖏᓐᓇᑦᑕ.”
3ᔨᕆᒤᐊᐅᓪᓕ ᐅᖃᐅᑎᕔᑦ ᐅᖃᖅᓗᓂ, 
4“ᔨᑎᑬᐊ ᐃᒫᒃ ᐅᖃᐅᑎᓯᐅᒃ, ‘ᐊᑕᓂᖅ ᐃᒫᒃ ᐅᖃᖅᐳᖅ, ᐄᓴᕅᓕᒥᐅᑦ ᒎᑎᖓᑦ, ᑕᑯᒋᑦ, ᐅᓇᑕᐅᑎᒃᓴᓯ ᐊᑐᖅᓗᒋᑦ ᐃᓕᑦᓯᓐᓂᒃ ᓵᑦᓯᖔᕐᖕᓂᐊᖅᐳᖓ ᐅᓇᑕᐅᑎᒃᓴᓕᐊᕆᓯᒪᔭᓯᓗ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᑲᐅᓪᑎᐊᒥᐅᑦ ᐅᓇᑕᖅᑎᖏᓐᓄᑦ ᒫᓐᓇ ᐃᒡᓗᒐᓴᒡᔪᐊᖃᖅᕕᑦᓯᓐᓂᒃ ᐃᓗᒪᓯᓗᑎᒃ ᐱᕖᕈᑦᔨᓯᒪᔪᓄᑦ ᐃᓕᑦᓯᓐᓂᒃ; ᐃᒡᓗᒐᓴᒡᔪᐊᖃᖅᕕᑦᓯ ᐃᓗᐊᓄᐊᕈᓐᓇᖅᓯᑎᓐᓂᐊᖅᐸᒃᑲ. 
5ᐅᕙᖓ ᓇᖕᒥᓂᖅ ᐅᓇᑕᕐᖕᓂᐊᖅᐸᑦᓯ ᐱᔪᓐᓇᕐᖕᓂᓐᓄᑦ, ᓂᓐᖓᐅᒪᓂᓐᓄᑦ ᓂᓐᖓᕕᒃᔪᐊᖅᓯᒪᓂᓐᓄᓪᓗ. 
6ᐃᒡᓗᒐᓴᒡᔪᐊᕐᖕᒥᐅᓪᓗ ᐱᒋᐊᕈᒃᑭᑦ ᐋᓐᓂᐊᓇᖅᑐᒧᑦ ᑐᖁᕋᕐᖕᓂᐊᖅᐳᑦ ᐃᓄᐃᑦ ᐆᒪᔪᐃᓪᓗ. 
7ᑕᒪᓐᓇᓗ ᐊᓂᒍᕐᖕᒪᑦ, ᐊᑕᓂᖅ ᐅᖃᖅᐳᖅ, ᔨᑎᑬᐊ ᔫᑕᐅᑉ ᐊᖓᔪᖅᑳᖅᔪᐊᖓ, ᐊᖓᔪᖅᑳᖁᑎᖏᓪᓗ, ᐃᓄᐃᓪᓗ ᑐᖁᕋᕐᖕᓇᖅᑐᒧᑦ ᐱᔭᐅᓂᐊᓐᖏᓚᑦ ᐅᓇᑕᖅᑐᓂᓘᓐᓃᑦ, ᑳᖕᓇᖅᑐᖅᔪᐊᒧᓪᓘᓐᓃᑦ ᐹᐱᓘᓂᒥᐅᓪᓘᓐᓃᑦ ᐊᖓᔪᖅᑳᖅᔪᐊᖓᓐᓄᑦ ᓂᐱᑯᓁᓴᒧᑦ, ᑖᒃᑯᐊ ᐊᒥᐊᒃᑰᔪᑦ ᑐᖁᑕᐅᑎᓐᓂᐊᖅᐰᑦ ᓇᒡᓕᒋᖏᓪᓗᒋᑦ ᐃᓚᑦᓱᒋᖏᓪᓗᒋᓪᓘᓐᓃᑦ.’
8ᐃᓄᐃᑦ ᐅᖃᐅᑎᒃᑲᓐᓂᒃᑭᑦ, ᐊᑕᓂᖅ ᐃᒫᒃ ᐅᖃᖅᐳᖅ, ‘ᑕᑯᒋᑦ, ᐅᖃᐅᑎᕙᑦᓯ ᐃᓅᓯᖃᕐᖕᓇᖅᑐᒥᒃ ᑐᖁᒧᐊᕐᖕᓇᖅᑐᒥᒡᓗ. 
9ᐃᒡᓗᒐᓴᒡᔪᐊᓃᑦᑐᑦ ᑐᖁᓂᐊᖅᐳᑦ ᐅᓇᑕᖅᑐᓂ, ᑳᖕᓇᖅᑐᖅᔪᐊᒃᑯᑦ ᐋᓐᓂᐊᓇᖅᑐᒃᑯᓪᓗ; ᓇᓪᓕᐊᓪᓕ ᑲᐅᓪᑎᐊᒥᐅᓄᑦ ᑐᓂᑦᔪᑎᒋᔭᖅᑐᕈᓂ ᐃᓗᒪᓗᓂᓯ ᐊᔪᓕᖅᑎᑦᓯᓯᒪᔪᓄᑦ, ᐃᓅᔪᓐᓇᕐᖕᓂᐊᖅᐳᖅ, ᑐᓂᑦᔪᑎᒋᓂᓂ ᐊᓐᓇᒍᑎᒋᓂᐊᕐᖕᒪᒍ ᐅᓇᑕᕐᖕᓂᕐᖕᒥᑦ. 
10ᑍᒤᓕᐅᕈᒪᓂᕋ ᓴᖑᑎᑦᔮᔪᓐᓃᖅᐸᕋ ᐃᒡᓗᒐᓴᖕᓄᑦ ᐱᐅᔪᒥᒃ ᐱᓇᓱᐊᕐᖕᓂᐊᖏᓐᓇᒪ ᐱᐅᖏᑦᑐᒥᒃ ᑭᓯᐊᓂ, ᐊᑕᓂᖅ ᐅᖃᖅᐳᖅ: ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦ ᐱᔪᓐᓇᕐᖕᓂᖃᖅᑎᑕᐅᓂᐊᖅᐳᖅ ᐊᓯᕈᐃᖁᓪᓗᒍ ᐃᑯᒪᒧᑦ.’”
11“ᐅᖃᖅᑐᒃᓴᐅᒋᕗᑎᑦ ᔫᑕᐅᑉ ᐊᖓᔪᖅᑳᖅᔪᐊᖓᑕ ᐃᒡᓗᖓᓄᑦ, ‘ᐊᑕᓂᐅᑉ ᐅᖃᐅᓯᖓ ᑐᓴᖅᓯᐅᒃ, 
12ᑍᕕᑎᐅᑉ ᐊᖓᔪᖅᑳᖅᔪᐊᖑᓂᖓᓄᑦ ᑭᖑᕚᖑᔪᓯ, ᐊᑕᓂᖅ ᐃᒫᒃ ᐅᖃᖅᐳᖅ: “ᓈᒻᒪᓈᖅᓯᒪᔪᒥᒃ ᐱᓇᓱᐊᖃᑦᑕᕆᑦᓯ ᖃᐅᑕᒫᑦ, ᓴᐳᑦᔨᓯᒪᓇᓱᐊᖃᑦᑕᖅᓗᓯᓗ ᑎᒡᓕᒡᕕᐅᓯᒪᔪᓂᒃ, ᓂᓐᖓᒡᓗᖓ ᐊᑭᓂᐊᖁᓇᖓ ᐃᑯᐊᓚᔪᑎᑐᑦ, ᐱᐅᖏᑦᑐᓕᓂᓯ ᐃᑯᐊᓚᒃᑕᐅᖁᓪᓗᒋᑦ, ᖃᒥᑕᐅᓂᐊᓐᖏᓚᖅᓗ ᓇᓪᓕᐊᓐᓄᓪᓘᓐᓃᑦ.”’ 
13ᑕᑯᒋᑦ, ᔪᕉᓴᓚᒥᐅᑕᐅᔪᓯ ᐊᑲᐅᒋᓐᖏᓚᑦᓯ, ᓇᖅᓴᒥᐅᑕᐅᔪᓯ, ᕾᖅᑑᓂᖓᓂ ᓄᓇᖃᖅᑐᓯ, ᐊᑕᓂᖅ ᐅᖃᖅᐳᖅ, ᐅᖃᖅᐳᓯ, ‘ᑭᒃᑯᑦ ᐅᕙᑦᑎᓐᓂᒃ ᐅᓇᑕᕋᓱᐊᖅᐹᑦ? ᑭᒃᑯᓪᓗ ᐱᔭᐅᑦᔧᖅᓯᒪᕕᑦᑎᓐᓄᑦ ᐃᑎᕈᓐᓇᖅᐹᑦ?’ 
14ᓱᒋᐊᕐᖕᓂᐊᖅᐸᑦᓯ ᐱᓂᐊᕐᖕᓂᓯ ᐱᕈᖅᑎᑕᖏᑦ ᒪᓕᒡᓗᒋᑦ, ᐊᑕᓂᖅ ᐅᖃᖅᐳᖅ; ᓇᐹᖅᑐᖁᑎᑦᓯᓐᓂᒃ ᐃᑯᐊᓪᓔᓂᐊᖅᐳᖓ ᓇᔪᖅᑕᓕᒫᓯᓗ ᐃᑯᐊᓚᓗᑎᒃ ᓄᖑᑕᐅᔪᒫᖅᐳᖅ.”
