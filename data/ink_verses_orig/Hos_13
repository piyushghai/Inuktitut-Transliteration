1ᐃᕗᕅᒥ ᐅᖃᓪᓚᓕᕐᖕᒪᑦ ᐃᓄᐃᑦ ᓴᔪᒃᐳᑦ; ᐃᒻᒥᓂᒃ ᐊᖏᒡᓕᑎᓚᐅᖅᐳᖅ ᐄᓴᕅᓕᒥ; ᐸᓯᔭᒃᓴᐅᓕᓚᐅᖅᐳᖅᓕ ᐰᓕᒧᑦ ᑐᒃᓯᐊᕋᒥ, ᑐᖁᓪᓗᓂᓗ. 
2ᒫᓐᓇᓗ ᐊᔪᖅᑐᓕᕙᓪᓕᐊᑐᐃᓐᓇᖅᐳᑦ, ᓴᓇᕗᓪᓗ ᓴᕕᕋᔭᖕᓂᒃ ᐊᐅᒃᑎᑦᓯᓪᓗᑎᒃ ᒎᑎᓐᓐᖑᐊᒃᓴᒥᖕᓂᒃ, ᒎᑎᓐᖑᐊᓕᐅᖅᐳᑦ ᑕᑯᒥᓇᖅᑐᓂᒃ ᓯᐅᓪᕕᕆᓂᒃ, ᑲᑐᑦᔨᓪᓗᑎᒃ ᓴᓇᓐᖑᐊᕈᓐᓇᖅᑐᓄᑦ ᓴᓇᔭᐅᕗᑦ. ᑖᒃᑯᓄᖓ ᑐᓂᕐᕈᓯᓕᕋᒥᒃ ᐅᖃᖅᐳᑦ, “ᑐᓂᕐᕈᓯᖅᑐᑦ ᑯᓂᒃᓯᓕᑦ ᓄᕐᕋᐅᔭᓐᖑᐊᒥᒃ!” 
3ᑍᒤᒻᒪᑦ ᐊᑦᔨᖃᕈᒫᖅᐳᑦ ᐅᓪᓛᒥ ᐳᔪᖅᑎᑐᑦ ᐅᕝᕙᓗ ᐅᓪᓛᒃᑯᑦ ᖃᑯᐊᖅᓯᒪᔪᑎᑐᑦ ᐊᐅᒃᑕᐅᓕᕋᒥ ᐊᓯᐅᕙᓪᓕᐊᔪᑐᑦ, ᓂᐊᖂᔭᒃᓴᐅᑉ ᓯᓚᑉᐱᐊᖓᑐᑦ ᑎᒃᑕᐅᔪᑎᑐᑦ ᐃᕖᔧᕕᖕᒥᑦ ᐅᕝᕙᓗ ᐳᔫᖅᑐᑎᑐᑦ ᐃᒐᓛᒃᑯᑦ. 
4“ᐅᕙᖓᐅᕗᖓ ᐊᑕᓂᖅ ᒎᑏᑦ ᐃᑦᔨᑉᑎᐅᑉ ᓄᓇᖓᓂᑦ ᐊᐅᓪᓚᖅᑎᑦᓯᓚᐅᖅᑐᖅ; ᐊᓯᓐᓂᒃ ᒎᑎᒥᒃ ᖃᐅᔨᓂᐊᓐᖏᓚᑎᑦ, ᐊᓯᓐᓂᒡᓗ ᐱᐅᓕᔨᑕᖃᕐᖕᓇᓂ. 
5ᑲᑎᒪᓚᐅᖅᐸᒋᑦ ᐃᓄᖃᔪᐃᑦᑐᒥ, ᓄᓇᒥᓗ ᐃᒪᖃᖏᑦᑐᒥ. 
6ᓄᓇᒧᓪᓕ ᓂᕿᒃᓴᖃᑦᓯᐊᖅᑐᒧᑦ ᑎᑭᒐᒥᒃ ᐊᕿᐊᑦᑐᓚᐅᖅᐳᑦ, ᓈᒻᒪᒃᓯᓪᓗᑎᒡᓗ, ᐊᕿᐊᑦᑐᓱᓕᕋᒥᒃ ᐆᒻᒪᑎᒥᒍᑦ ᐱᐅᔪᕆᓕᓚᐅᖅᐳᑦ; ᑍᒤᒻᒪᑦ ᐳᐃᒍᓚᐅᖅᐹᖓ. 
7ᑍᒤᒻᒪᑦ ᑖᒃᑯᓄᖓ ᓛᔭᑎᑑᕐᖕᓂᐊᓕᖅᐳᖓ, ᓕᐸᕐᑎᑐᑦ ᑎᖅᓕᐊᖅᓯᓂᐊᖅᐳᖓ ᐊᖅᑯᑎᖏᓐᓂ. 
8ᐅᐸᖕᓂᐊᖅᐸᒃᑲ ᓇᓄᖅᑎᑐᑦ ᓂᕕᐅᖅᑐᑎᑐᑦ ᐊᑎᖅᑕᒥᓂᒃ, ᐊᓕᒃᑐᖅᓗᒋᑦ ᐃᓯᕕᓐᓂᐊᖅᐸᒃᑲ ᖃᑎᒐᖏᑦ, ᑕᕝᕙᓂᓗ ᓂᕆᓂᐊᖅᐸᒃᑲ ᓛᔭᑎᑐᑦ, ᐃᖅᓯᓇᖅᑐᓄᑦ ᐆᒪᔪᓄᑦ ᓱᕋᒃᑎᖅᑕᐅᒐᔭᕐᖕᓂᖏᑎᑐᑦ.
9ᐄᓴᕅᓖ, ᐊᓯᕈᕐᖕᓂᐊᖅᐸᒋᑦ; ᑭᓇᒧᑦ ᐃᑲᔪᖅᑕᐅᓂᐊᖅᐲᑦ? 
10ᐊᓯᓐᓂᒃ ᐊᖓᔪᖅᑳᖅᔪᐊᖅᑕᖃᖅᐸᑦ, ᐃᓕᑦᓯᓐᓂᒃ ᐱᐅᓕᒃᓯᔪᓐᓇᖅᐹ? ᐊᖓᔪᖅᑳᖁᑎᓯᓕ ᓇᐅᒃ, ᐃᓕᑦᓯᓐᓂᒃ ᓴᐳᓐᓂᐊᕐᖕᓂᐊᖅᑐᑦ? ᑖᒃᑯᓄᖓ ᐅᖃᓚᐅᕋᑦᓯ ‘ᐊᖓᔪᖅᑳᖅᔪᐊᒥᒃ ᐊᖓᔪᖅᑳᖁᑎᖏᓐᓂᒡᓗ ᑐᓂᓯᕕᒋᓚᐅᖅᑎᒍᑦ’? 
11ᐊᖓᔪᖅᑳᖅᔪᐊᓂᒃ ᓂᓐᖓᒃᓗᖓ ᑐᓂᓯᕕᒋᓚᐅᖅᐸᑦᓯ, ᐲᖅᑎᓕᖅᐸᒃᑲᓗ ᓂᓐᖓᐅᓯᒃᑯᑦ.
12ᐃᕗᕅᒥᐅᑉ ᐱᐅᖏᑦᑐᓕᓂᖏᑦ ᕿᓚᒃᓱᖅᑕᐅᓯᒪᕗᑦ, ᐊᔪᕐᖕᓂᖏᓪᓗ ᑐᖅᑯᖅᑕᐅᓯᒪᓪᓗᑎᒃ ᐃᓕᔭᐅᓯᒪᕗᑦ. 
13ᐊᕐᖕᓇᐅᑉ ᐃᕐᖕᓂᓱᒃᑑᑉ ᓯᓪᓕᒪᓕᓂᖓᓄᑦ ᑎᑭᑕᐅᕗᖅ, ᑖᓐᓇᓕ ᓯᓔᑦᑑᓪᓗᓂ ᐃᕐᖕᓂᐅᕗᖅ; ᒫᓐᓇᓗ ᐃᓅᓕᖅᕕᒃᓴᖓᑕ ᓇᓪᓕᐅᑎᑎᓪᓗᒍ ᐃᒡᓕᐊᕐᖕᒥᑦ ᐊᓂᕕᖓᓄᐊᕋᓱᐊᓐᖏᓚᖅ. 
14ᐊᑭᓕᖅᑕᒃᓴᕆᕙᒃᑳ ᑐᖁᖓᔪᑦ ᐃᓂᖏᑕ ᐱᔪᓐᓇᕐᖕᓂᖏᓐᓂᑦ? ᐅᑎᖅᑎᑕᒃᓴᕆᕙᒃᑲᓘ ᑐᖁᒥᑦ? ᑐᖂ ᐋᓐᓂᐊᑎᑦᓯᓃᑦ ᓇᐅᒃ? ᑐᖁᖓᔪᑦ ᐃᓂᖏᑕ ᐊᓯᕈᖅᓯᓃᑦ ᓇᐅᒃ? ᐃᓚᑦᓱᒍᓱᖕᓂᖅ ᐃᔨᓐᓂᑦ ᐃᔨᖅᓯᒪᕗᖅ. 
15ᐱᕈᖅᑐᑦ ᐊᑯᕐᖓᓐᓂ ᐱᕈᖅᑐᖃᑦᓯᐊᕋᓗᐊᖅᐳᖅ, ᐊᓄᕆᓗ ᓯᕿᓂᐅᑉ ᓄᐃᕕᐊᓂᑦ ᑎᑭᓐᓂᐊᖅᐳᖅ ᐊᑕᓂᐅᑉ ᐊᓄᕆᖁᑎᖓ, ᐃᓄᖃᔪᐃᑦᑐᒥᑦ ᐱᔪᖅ; ᐃᒥᖅᑕᖅᕕᖏᓪᓗ ᐳᐊᓚᕖᑦ ᐸᓂᕐᖕᓂᐊᖅᐳᑦ, ᑰᒐᓛᖏᓪᓗ ᐸᓂᕐᖕᓂᐊᖅᐳᑦ; ᓯᖅᓗᐊᖏᓐᓃᑦᑐᓪᓗ ᐱᔪᒥᓇᖅᑐᖁᑎᓕᒫᖏᑦ ᐊᓯᕈᕈᒫᖅᐳᑦ. 
16ᓴᒥᐊᕆᐊᑉ ᐸᓯᔭᒃᓴᐅᓂᓂ ᓇᖕᒪᒃᑕᒃᓴᕆᕚ, ᐊᑭᕋᖅᑐᓕᓚᐅᕐᖕᒪᑦ ᒎᑎᒥᓂᒃ; ᐅᕐᕈᑎᑕᐅᔪᒫᖅᐳᑦ ᓴᕕᒡᔪᐊᒧᑦ, ᐊᕐᖕᓁᓪᓗ ᓄᑕᕋᖏᑦ ᓄᓇᒧᑦ ᐃᒋᐅᖅᑲᖅᑕᐅᔪᒫᖅᐳᑦ, ᐊᕐᖕᓁᓪᓗ ᓄᑕᕋᒃᓴᓖᑦ ᐱᓚᒃᑕᐅᔪᒫᖅᐳᑦ ᓰᒃᑕᐅᓗᑎᒃ.”
