1ᐅᑯᐊ ᑕᕝᕙ ᑎᑎᕋᖅᑕᐅᓯᒪᔪᑦ ᐃᓚᒌᑦ ᐊᖓᔪᖅᑳᖏᑦ ᐊᐅᓪᓚᕈᑦᔭᐅᓯᒪᓚᐅᖅᑐᑦ ᐹᐱᓘᓂᒧᑦ ᐅᑎᖃᑕᐅᓚᐅᖅᑐᑦ ᔪᕉᓴᓚᒧᑦ ᐄᓱᕋ ᐱᖃᑎᒋᓪᓗᒍ ᑭᖑᕚᕇᑦ ᑭᖑᓕᕇᖕᓂᖏᑕ ᓇᓗᓁᖅᑕᐅᓯᒪᓂᖏᑦ, ᐋᕐᑕᔮᒃᓯ ᐊᖓᔪᖅᑳᖅᔪᐊᖑᑎᓪᓗᒍ: 
2ᒌᕐᓲᒻ ᐃᕐᖕᓂᖓ ᐱᓂᕼᐋᔅ, ᐱᓂᕼᐋᓯᐅᑉ ᐃᕐᖕᓂᖓ ᐃᑕᒫᕐ, ᐃᑕᒫᕆᐅᑉ ᐃᕐᖕᓂᖓ ᑖᓂᐊᓕ, ᑖᓂᐊᓕᐅᑉ ᐃᕐᖕᓂᖓ ᑍᕕᑎ, ᑍᕕᑎᐅᑉ ᐃᕐᖕᓂᖓ ᕼᐊᑑᓯ; 
3ᕼᐊᑑᓯᐅᑉ ᐃᕐᖕᓂᖓ ᓯᑲᓁᐊ, ᓯᑲᓁᐊᐅᑉ ᐃᕐᖕᓂᖓ ᐸᕉᓯ, ᐸᕉᓯᐅᑉ ᐃᕐᖕᓂᖓ ᔭᑲᕅᐊ, ᔭᑲᕅᐊᐅᑉ ᐃᓚᖏᓪᓗ ᐊᖑᑏᑦ 150-ᑦ ᑎᑎᕋᖅᑕᐅᓯᒪᔪᑦ ᐃᓚᒌᑦ; 
4ᐸᕼᐊᑕ-ᒧᐊᐱᐅᑉ ᐃᕐᖕᓂᖓ ᐃᓔᐃᕼᐅᐃᓁ, ᐃᓔᕼᐅᐃᓁᑉ ᐃᕐᖕᓂᖓ ᔨᕋᕼᐂᐊ, ᐃᓚᖃᖅᓗᓂ ᐊᖑᑎᓂᒃ 200-ᓂᒃ; 
5ᔨᕋᕼᐂᐊᑉ ᐃᕐᖕᓂᖓ ᓯᑲᓁᐊ, ᓯᑲᓁᐊᐅᑉ ᐃᕐᖕᓂᖓ ᐱᓐ-ᔭᕼᐊᔨᐅᓪ, ᐃᓚᖃᖅᓗᓂᓗ ᐊᖑᑎᓂᒃ 300-ᓂᒃ; 
6ᐱᓐ-ᔭᕼᐊᔨᐅᑉ ᐃᕐᖕᓂᖓ ᐊᑎᓐ, ᐊᑎᓐᓂᐅᑉ ᐃᕐᖕᓂᖓ ᐃᐱᑎ, ᐃᐱᑎᐅᑉ ᐃᕐᖕᓂᖓ ᔫᓇᑕᓂ, ᐃᓚᖃᖅᓗᓂᓗ ᐊᖑᑎᓂᒃ 50-ᓂᒃ; 
7ᔫᓇᑕᓂᐅᑉ ᐃᕐᖕᓂᖓ ᐃᓛᒻ, ᐃᓛᒻᒥᐅᑉ ᐃᕐᖕᓂᖓ ᔨᓮᐊ, ᔨᓮᐊᐅᑉ ᐃᕐᖕᓂᖓ ᐊᑕᓔᐊ, ᐃᓚᖃᖅᓗᓂᓗ ᐊᖑᑎᓂᒃ 70-ᓂᒃ; 
8ᐊᑕᓔᐊᐅᑉ ᐃᕐᖕᓂᖓ ᔨᐸᑍᐊ, ᔨᐸᑍᐊᐅᑉ ᐃᕐᖕᓂᖓ ᓯᕚᑍᐊ, ᓯᕚᑍᐊᐅᑉ ᐃᕐᖕᓂᖓ ᒤᑯ, ᐃᓚᖃᖅᓗᓂᓗ ᐊᖑᑎᓂᒃ 80-ᓂᒃ; 
9ᒤᑰᑉ ᐃᕐᖕᓂᖓ ᔪᐊᐱ, ᔪᐊᐱᐅᑉ ᐃᕐᖕᓂᖓ ᐅᐸᑍᐊ, ᐅᐸᑍᐊᐅᑉ ᐃᕐᖕᓂᖓ ᔨᕼᐃᐅᓪ, ᐃᓚᖃᖅᓗᓂᓗ ᐊᖑᑎᓂᒃ 218-ᓂᒃ; 
10ᔨᕼᐃᐅᓕᐅᑉ ᐃᕐᖕᓂᖓ ᓯᓗᒥᑎ, ᓯᓗᒥᑎᐅᑉ ᐃᕐᖕᓂᖓ ᔫᓯᐱᐊ, ᐃᓚᖃᖅᓗᓂᓗ ᐊᖑᑎᓂᒃ 160-ᓂᒃ; 
11ᔫᓯᐱᐊᑉ ᐃᕐᖕᓂᖓ ᐱᐰ, ᐱᐰᑉ ᐃᕐᖕᓂᖓ ᔭᑲᕅᐊᓯ, ᔭᑲᕅᐊᐅᑉ ᐃᕐᖕᓂᖓ ᐱᐰ, ᐃᓚᖃᖅᓗᓂᓗ ᐊᖑᑎᓂᒃ 28-ᓂᒃ; 
12ᐱᐰᑉ ᐃᕐᖕᓂᖓ ᐊᔾᒑᑦ, ᐊᔾᒑᑉ ᐃᕐᖕᓂᖓ ᔪᕼᐋᓇᓐ, ᔪᕼᐋᓇᓂᐅᑉ ᐃᕐᖕᓂᖓ ᕼᐊᑲᑖᓐ, ᐃᓚᖃᖅᓗᓂᓗ ᐊᖑᑎᓂᒃ 110-ᓂᒃ; 
13ᕼᐊᑲᑖᓂᐅᑉ ᐃᕐᖕᓂᖓ ᐊᑐᓂᑲᒻ, ᐅᑯᐊᓗ ᐃᓚᖏᑦ ᐃᓕᕕᓕᑦ, ᔨ-ᐂᓕ, ᓯᒤᐊ, ᐃᓚᖃᖅᓗᓂᓗ ᐊᖑᑎᓂᒃ 60-ᓂᒃ; 
14ᐊᑐᓂᑲᒻ ᐃᕐᖕᓂᖓ ᐱᒡᕔ, ᔪᑍᓗ, ᔭᑯᕆᓗ ᐃᓚᖃᖅᓗᓂᓗ ᐊᖑᑎᓂᒃ 70-ᓂᒃ.
15ᑖᒃᑯᐊᓗ ᑲᑎᑎᓚᐅᖅᐸᒃᑲ ᑰᖕᒧᑦ ᐊᕼᐋᕙᒧᑦ ᑰᒃᑐᒧᑦ, ᐃᓄᒃᒧᑦ ᓴᓇᔭᐅᓯᒪᔫᑉ ᓴᓂᐊᓄᑦ ᓄᓇᓕᖕᒧᑦ ᑎᑭᐅᑎᓯᒪᔪᒧᑦ, ᑕᖕᒫᖅᓯᒪᓚᐅᖅᐳᒍᓪᓗ ᐅᓪᓗᓂᒃ ᐱᖓᓱᓂᒃ. ᐃᓄᖕᓂ ᕿᓂᓕᕋᒪ ᑐᓂᕐᕈᓯᖅᑎᑦᓯᔨᓂ ᑕᕝᕙᓂ ᑲᑎᒪᔪᓂ, ᓕᕔᑎᓄᑦ ᑭᖑᕚᕆᔭᐅᔪᖅᑕᖃᓚᐅᓐᖏᓚᖅ. 
16ᕾᖁᔭᐅᒃᑲᓚᐅᖅᐸᒃᑲᓗ ᓯᕗᓕᖅᑏᑦ ᐅᑯᐊ: ᐃᓕᓯᕆ, ᐊᕅᐅᓪ, ᓯᒤᐊ, ᐃᐅᓪᓇᓴᓐ, ᔭᕆᑉ, ᐃᓖᓇᓴᓐ, ᓁᑕᓂ, ᔭᑲᕅᐊ, ᒥᓱᓚᒻᓗ, ᓯᕗᓕᖅᑎᐅᔫᒡᓗ ᐅᑯᐊᒃ, ᔪᐃᐊᕆᑉ, ᐃᐅᓪᓇᑖᓂ, ᑖᒃᑯᐊᒃ ᖃᐅᔨᒪᑦᓯᐊᖅᑑᒃ. 
17ᐃᑐᒧᓪᓗ ᑎᓕᓚᐅᖅᐹᒃᑲᒃ ᓄᓇᓖᑦ ᐊᖓᔪᖅᑳᖓᓐᓄᑦ ᑲᓰᐱᐊᒧᑦ, ᐊᐱᕆᔭᐅᖁᓪᓗᒍ ᐃᑲᔪᖅᑎᖏᓪᓗ, ᑐᒃᓯᐊᖅᕕᖕᒥ ᐱᓇᓱᐊᖅᑎᓂᒃ ᑲᓰᐱᐊᒦᑦᑐᓂᒃ ᐅᕙᑦᑎᓐᓄᑦ ᐃᓚᐅᑎᑦᓯᔪᓐᓇᕐᖕᒪᖔᑦ ᐃᓄᖕᓂᒃ ᑭᒡᒐᖅᑐᕐᖕᓂᐊᖅᑐᓂᒃ ᒎᑎᑦᑎᓐᓄᑦ ᑐᒃᓯᐊᖅᕕᒡᔪᐊᒥ. 
18ᒎᑎᒧᑦ ᐱᑦᓯᐊᖅᕕᐅᓗᐊᕐᖕᓂᑯᑦᑎᓐᓄᑦ, ᑎᓕᓯᓚᐅᖅᐳᑦ ᐊᖑᒻᒥᒃ ᖃᐅᔨᒪᑦᓯᐊᖅᑐᒥᒃ ᓯᕆᐰᐊᒥᒃ ᐊᑎᓕᖕᒥᒃ, ᓕᕔᑎᐅᔪᖅ ᒪᕼᐊᓔᑉ ᑭᖑᕚᖏᓐᓂᑦ ᐱᓯᒪᔪᖅ; ᒫᕼᐊᓕ ᓕᕔᑎᐅᑉ ᐃᕐᖕᓂᕆᓚᐅᖅᐹ, ᓕᕔᑎᓗ ᐃᕐᖕᓂᕆᔭᐅᓪᓗᓂ ᐄᓴᕅᓕᒧᑦ, ᐃᓚᖃᖅᓗᓂᓗ 18-ᓂᒃ ᐃᕐᖕᓂᕐᖕᒥᓂᒃ ᖃᑕᓐᖑᑎᒥᓂᒡᓗ. 
19ᑎᓕᓯᓚᐅᕆᕗᑦ ᕼᐊᓴᐰᐊᒥᒃ, ᐃᓚᖃᖅᑎᓪᓗᒍ ᔨᓮᐊᒥᒃ, ᑖᓐᓇ ᒥᕋᕆᐅᑉ ᐃᕐᖕᓂᖓ, ᖃᑕᓐᖑᑎᖏᓪᓗ ᐃᕐᖕᓂᖏᓪᓗ 20-ᓂᒃ ᐃᓚᖃᕆᓪᓗᓂ. 
20ᐃᓚᖃᕆᐊᓪᓚᓚᐅᕆᕗᑦ 220-ᓂᒃ ᑐᒃᓯᐊᖅᕕᒡᔪᐊᑉ ᐱᓇᓱᐊᖅᑎᖏᓐᓂᒃ ᓯᕗᓕᖏᑦ ᐊᖅᑭᒃᑕᕕᓃᑦ ᐊᖓᔪᖅᑳᖅᔪᐊᒧᑦ ᑍᕕᑎᒧᑦ ᐃᑲᔪᖅᑎᓂ ᐃᓚᒋᓪᓗᒋᑦ ᐃᑲᔪᕋᓱᐊᖅᓗᑎᑦ ᓕᕔᑎᓂᒃ. ᑖᒃᑯᐊᓕᒫᑦ ᐊᑎᖏᑦ ᑎᑎᕋᖅᓯᒪᓚᐅᖅᐳᑦ.
21ᑰᖕᒥ ᓴᓇᔭᐅᓯᒪᔪᒥ ᐊᕼᐋᕙᒥ ᐱᖁᔨᓚᐅᖅᐳᖓ ᓂᕆᑦᑍᓕᖁᓪᓗᑕ ᒥᑭᓕᑎᖅᓗᑕᓗ ᓇᖕᒥᓂᑦᑎᓐᓂᒃ ᒎᑎᑦᑕ ᓵᖓᓂ, ᑕᓯᐅᖅᑕᐅᔪᒪᓪᓗᑕ ᐃᖏᕐᕋᓂᑦᑎᓐᓂ ᓴᐳᑎᔭᐅᓯᒪᖁᓪᓗᑕᓗ ᕿᑐᕐᖓᕗᑦ ᐱᖁᑎᕗᓪᓗ ᑖᑦᓱᒧᖓ. 
22ᑲᓐᖑᓱᒃᑲᔭᓚᐅᖅᐳᖓ ᐊᖓᔪᖅᑳᖅᔪᐊᖅ ᐊᐱᕆᓗᒍ ᐅᓇᑕᖅᑐᒃᓴᓂᒃ ᕿᒻᒥᖅᔪᐊᒃᑰᖅᑎᓂᒡᓗ ᓴᐳᑦᔨᔨᖃᕈᒪᓗᖓ ᐊᑭᕋᑦᑎᓐᓂᑦ ᐃᖏᕐᕋᑎᓪᓗᑕ, ᐅᖃᐅᑎᓚᐅᕋᑦᑎᒍ, “ᒎᑎᑦᑕ ᓮᒻᒪᖅᑎᖃᑦᑕᖅᐰᑦ ᑕᑎᖃᖅᑐᓕᒫᑦ ᑖᑦᓱᒥᖓ, ᐱᔪᓐᓇᕐᖕᓂᖓᑕᓕ ᓂᓐᖓᐅᓯᖓᑕᓗ ᑐᕌᖅᕕᒋᕙᒃᐰᑦ ᕿᒤᔪᓕᒫᑦ ᑖᑦᓱᒥᖓ.” 
23ᑍᒤᒻᒪᑦ ᓂᕆᑦᑍᓕᓚᐅᖅᐳᒍᑦ ᑐᒃᓯᐊᖅᓗᑕᓗ ᒎᑎᒧᑦ ᓴᐳᑎᔭᐅᔪᒪᓪᓗᑕ, ᑖᑦᓱᒪᓗ ᑭᐅᓚᐅᖅᐹᑎᒍᑦ ᑐᒃᓯᐊᕐᖕᓂᑦᑎᓐᓂᒃ.
24ᓯᕗᓕᖅᑎᒻᒪᕆᐅᓂᐊᖅᑐᓂᒃ ᑐᓂᕐᕈᓯᖅᑎᑦᓯᔨᓂᒃ 12-ᓂᒃ ᓂᕈᐊᓚᐅᖅᐳᖓ ᓯᕆᐰᐊᒥᒃ, ᕼᐊᓴᐰᐊᒥᒡᓗ ᐊᓯᖏᓐᓂᒡᓗ 10-ᓂᒃ ᐃᓚᒋᔭᖏᓐᓂᒃ. 
25ᐅᖁᒤᓐᓂᖅᓯᐅᓕᓚᐅᖅᐸᒃᑲᓗ ᓯᐅᓪᕕᕇᑦ, ᒎᓗᐃᑦ, ᑐᒃᓯᐊᖅᕕᒡᔪᐊᒥᓗ ᐊᑐᖅᑕᐅᔪᒃᓮᑦ, ᑐᓂᕐᕈᑕᐅᓯᒪᔪᑦ ᐊᖓᔪᖅᑳᖅᔪᐊᕐᖕᒥᑦ ᐃᑲᔪᖅᑎᖏᓐᓂᓪᓗ ᐱᓇᓱᐊᖅᑎᖏᓐᓂᓪᓗ, ᐄᓴᕅᓕᒥᐅᓪᓗ ᐃᓄᖁᑎᖏᑕ ᓇᔫᑎᔪᓕᒫᑦ ᑐᓂᕐᕈᑎᒋᓚᐅᖅᑕᖏᑦ ᑐᒃᓯᐊᖅᕕᒡᔪᐊᒧᑦ. 
26ᑐᓂᓚᐅᖅᐸᒃᑲᓗ ᑐᓂᕐᕈᓯᖅᑎᑦᓯᔨᓄᑦ ᐅᑯᐊ: ᓯᐅᓪᕕᕇᑦ 25-ᑕᓐᓂᒃ ᐅᖁᒤᓐᓂᓖᑦ, ᓯᐅᓪᕕᕇᑦ ᑐᒃᓯᐊᖅᕕᒡᔪᐊᒥ ᐊᑐᖅᑕᐅᔪᒃᓴᑦ 150-ᑕᓐᓂᒃ ᐅᖁᒤᓐᓂᓖᑦ, ᒎᓗᐃᑦ 7,500-ᑕᓐᓂᒃ ᐅᖁᒤᓐᓂᓖᑦ, 
27ᒎᓗᐃᑦ 20-ᑦ ᐴᒍᑍᑦ 270-ᐊᐅᓐᓯᓯᓂᒃ ᐅᖁᒤᓐᓂᓖᑦ, ᒪᕐᕉᒃ ᐴᒍᑖᒃ ᐱᐅᔪᒻᒪᕇᒃ ᕿᓪᓚᕆᒃᓴᖅᓯᒪᔫᒃ ᖃᑯᖅᓖᒃ, ᒎᓗᑎᑐᑦ ᐴᒍᑕᖅᑎᑐᑦ ᐊᑭᖃᓪᓗᐊᖅᑑᒃ. 
28ᐅᖃᐅᑎᓚᐅᖅᐸᒃᑲ, “ᐃᓕᑦᓯ ᐃᑦᔪᕐᖕᓁᑦᑑᕗᓯ ᐊᑕᓂᕐᖕᒧᑦ; ᑖᒃᑯᐊᓗ ᓯᐅᓪᕕᕇᑦ ᒎᓗᐃᓪᓗ ᐃᑦᔪᕐᖕᓁᑦᑑᒋᕗᑦ ᑐᒃᓯᐊᖅᕕᒡᔪᐊᒥ ᐊᑐᖅᑕᐅᔪᒃᓮᑦ; ᑐᓂᕐᕈᑎᒋᔭᐅᓯᒪᔪᑦ ᐃᓱᒪᖅᓱᕐᖕᓂᒃᑯᑦ ᑖᑦᓱᒧᖓ ᓯᕗᓕᕕᓂᑦᓯ ᐊᑕᓂᖓᓄᑦ ᒎᑎᖓᓄᓪᓗ. 
29ᑲᒪᒋᑦᓯᐊᕐᖕᓂᐊᖅᐸᓯ ᐱᓯᒪᑦᓯᐊᖅᓗᓯᐅᒡᓗ ᑐᒃᓯᐊᖅᕕᒡᔪᐊᒧᑦ ᑎᑭᓚᐅᖏᓐᓂᑦᓯᓐᓂ; ᑍᑲᓂ ᑐᓂᕐᕈᓯᖅᑎᑦᓯᔨᓄᑦ ᐊᖓᔪᖅᑲᐅᔪᑦ ᓕᕔᑎᓪᓗ ᓵᖏᓐᓂ ᐅᖁᒤᓐᓂᖅᓯᐅᓛᖅᐸᓯ ᐂᑦᑑᑎᒋᓗᒋᓪᓗ ᑖᒃᑯᓄᖓ, ᐄᓴᕅᓕᒥᐅᓪᓗ ᐃᓄᖏᑕ ᓯᕗᓕᖅᑎᖏᓐᓄᑦ ᔪᕉᓴᓚᒦᑦᑐᓄᑦ.” 
30ᑕᕝᕙ ᑐᓂᕐᕈᓯᖅᑎᑦᓯᔩᑦ ᓕᕔᑏᓪᓗ ᑎᒍᓯᓚᐅᖅᐳᑦ ᓯᐅᓪᕕᕆᓂᒃ, ᒎᓗᓂᒃ, ᑐᒃᓯᐊᖅᕕᒡᔪᐊᒥ ᐊᑐᖅᑕᐅᔪᒃᓴᓂᒡᓗ, ᐂᑦᑑᑎᒃᓴᒥᖕᓂᒃ ᒎᑎᑦᑕ ᑐᒃᓯᐊᖅᕕᒡᔪᐊᖁᑎᖓᓄᑦ ᔪᕉᓴᓚᒦᑦᑐᒧᑦ.
31ᑕᖅᑭᐅᑉ ᓯᕗᓪᓕᖅᐹᑉ ᐅᓪᓗᖓᑕ 12-ᒋᓕᖅᑕᖓᓂ ᑰᖕᒥᑦ ᐊᕼᐋᕙᒥᑦ ᐊᐅᓪᓚᓚᐅᖅᐳᒍᑦ, ᔪᕉᓴᓚᒧᐊᖅᐸᓪᓕᐊᓕᖅᓗᑕ. ᒎᑎᑦᑕ ᐃᓚᒋᓚᐅᖅᐹᑎᒍᑦ ᓴᐳᑎᓚᐅᖅᐹᑎᒍᓪᓗ ᐊᑭᕋᖅᑐᖅᑎᑦᑎᓐᓂᑦ ᐅᓇᑕᖅᑕᐅᓂᕐᖕᒥᓪᓗ ᐃᖏᕐᕋᑎᓪᓗᑕ. 
32ᔪᕉᓴᓚᒧᓪᓕ ᑎᑭᐅᑎᒐᑦᑕ, ᑕᕾᖅᓯᓚᐅᖅᐳᒍᑦ ᐅᓪᓗᓂᒃ ᐱᖓᓱᓂᒃ. 
33ᐅᓪᓘᑉ ᓯᑕᒪᒋᓕᖅᑕᖓᓂ ᑐᒃᓯᐊᖅᕕᒡᔪᐊᒧᐊᓚᐅᖅᐳᒍᑦ, ᐅᖁᒤᓐᓂᖅᓯᐅᓚᐅᖅᐸᕗᓪᓗ ᓯᐅᓪᕕᕇᑦ, ᒎᓗᐃᑦ, ᑐᒃᓯᐊᖅᕕᒡᔪᐊᒥᓗ ᐊᑐᖅᑐᒃᓮᑦ, ᑐᓂᓚᐅᖅᐸᕗᓪᓗ ᑐᓂᕐᕈᓯᖅᑎᑦᓯᔨᒧᑦ ᒥᕆᒫᑎᒧᑦ, ᔪᕅᐊᐅᑉ ᑐᓂᕐᕈᓯᖅᑎᑦᓯᔨᐅᑉ ᐃᕐᖕᓂᖓᓄᑦ, ᐃᓚᖃᓚᐅᖅᐳᖅ ᐅᑯᓂᖓ ᐃᓕᓯᕆ ᐱᓂᕼᐋᓯᐅᑉ ᐃᕐᖕᓂᖓ; ᐃᓚᖃᖅᑎᓪᓗᒍ ᓕᕔᑎᓂᒃ, ᔫᓴᐸᑦᒥᒃ ᔩᓱᐊᑉ ᐃᕐᖕᓂᖓᓂᒃ, ᓄᐊᑎᐊᒥᒡᓗ ᐱᓄᐃᑉ ᐃᕐᖕᓂᖓᓂᒃ, 
34ᑕᒪᕐᖕᒥᒡᓗ ᓈᓴᖅᑕᐅᓚᐅᖅᐳᑦ ᐅᖁᒤᓐᓂᖅᓯᐅᖅᑕᐅᓪᓗᑎᒡᓗ, ᑎᑎᕋᖅᑕᐅᔪᐃᓐᓇᐅᓚᐅᖅᐳᑦ ᑍᑦᓱᒪᓂᐅᑎᓪᓗᒍ. 
35ᐊᐅᓪᓚᕈᑦᔭᐅᓯᒪᕕᖕᒥᖕᓂᑦ ᐅᑎᖅᑐᕕᓂᓕᒫᑦ ᑐᓂᕐᕈᓯᓚᐅᖅᐳᑦ ᐃᑭᑕᐅᓂᐊᖅᑐᓂᒃ ᑐᓂᕐᕈᑎᒃᓴᐅᓪᓗᑎᒃ ᐄᓴᕅᓕᒥᐅᑦ ᒎᑎᖓᓄᑦ: ᑐᓂᕐᕈᓯᓚᐅᖅᐳᑦ ᐃᒻᒧᒃᓯᐅᒊᑦ ᐊᖑᓴᓪᓗᖏᓐᓂᒃ 12-ᓂᒃ ᐄᓴᕅᓕᒥᐅᓕᒫᓄᑦ, 96-ᓂᒃ ᓰᐱᐅᑉ ᐊᖑᓴᓪᓗᖏᓐᓂᒃ, 77-ᓂᒃ ᓰᐲᑦ ᓄᕐᕋᐅᔭᖏᓐᓂᒃ, 12-ᓂᒡᓗ ᒎᑦᓯᓂᒃ ᐊᖑᑎᓂᒃ ᐊᔪᖅᑐᓕᓂᕐᖕᒧᑦ ᐃᓱᒪᒋᔪᓐᓁᖅᑕᐅᑦᔪᑎᒃᓴᒧᑦ. ᐆᒪᔪᐃᑦ ᐃᑯᐊᓪᓚᒃᑕᐅᓚᐅᖅᐳᑦ ᑐᓂᕐᕈᑕᐅᔪᓕᒫᑦ ᐊᑕᓂᕐᖕᒧᑦ. 
36ᑎᑎᕋᖅᓯᒪᔪᓪᓗ ᐊᖓᔪᖅᑳᖅᔪᐊᑉ ᑎᑎᕋᖏᑦ ᐂᑦᑑᑎᒋᔭᐅᓚᐅᖅᐳᑦ ᐊᐅᓚᑦᓯᔨᓄᑦ ᐱᓇᓱᐊᖅᑎᓄᓪᓗ ᐃᕗᕅᑎᐅᑉ ᓴᐅᒥᖔᖓᓂᒥᐅᓄᑦ. ᑖᒃᑯᐊᓗ ᐃᑲᔪᖅᑐᓕᓚᐅᖅᐳᑦ ᐃᓄᖕᓂᒃ ᒎᑎᐅᓪᓗ ᑐᒃᓯᐊᖅᕕᒡᔪᐊᖁᑎᖓᓂᒃ.
