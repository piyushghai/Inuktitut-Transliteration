1ᐊᖓᔪᖅᑳᖅᔪᐊᑉ ᐲᑲᐅᑉ ᕆᒪᓔᐊᐅᑉ ᐃᕐᖕᓂᖓᑕ ᐊᐅᓚᑦᓯᓂᖓᑕ ᐄᓴᕅᓕᒥᐅᓄᑦ ᐊᕐᕌᒍᐊᑕ 17-ᖓᓐᓂ, ᐂᕼᐊᔅ ᔫᑕᒥᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᖑᓕᓚᐅᖅᐳᖅ ᔫᑕᒧᑦ. 
2ᐂᕼᐊᔅ ᐊᕐᕌᒍᖃᖅᓗᓂ 20-ᓂᒃ ᔪᕉᓴᓚᒥᐅᓄᑦ ᐊᖓᔪᖅᑳᖅᔪᐊᕆᔭᐅᓕᓚᐅᖅᐳᖅ ᐊᕐᕌᒍᓂᒃ 16-ᓂᒃ. ᐊᑕᓂᐅᑉ ᒎᑎᒥ ᓵᖓᓂ ᓈᒻᒪᒋᔭᐅᔪᒥᒃ ᐱᐅᓯᖃᓚᐅᓐᖏᓚᖅ, ᓯᕗᓕᕕᓂᕐᖕᒥᓂᒡᓗ ᑍᕕᑎᒥᒃ ᒪᓕᓚᐅᕋᓂ. 
3ᐄᓴᕅᓕᒥᐅᓪᓕ ᐊᖓᔪᖅᑳᖅᔪᐊᕆᖃᑦᑕᖅᓯᒪᔭᖏᑎᑐᑦ ᐃᓕᖅᑯᓯᖃᑐᐃᓐᓇᓚᐅᕆᕗᖅ ᐊᒡᓛᑦ ᐃᕐᖕᓂᕐᖕᒥᓂᒃ ᑐᓂᕐᕈᓯᓚᐅᖅᐳᖅ ᒎᑎᓐᖑᐊᓄᑦ. ᐊᑕᓂᐅᑉ ᓇᕐᕈᓇᕐᖕᓂᕋᓚᐅᖅᑕᖏᑦ ᐃᓅᖃᑎᒌᒡᔪᐊᓄᑦ ᐊᑐᖅᑕᐅᑎᓪᓗᒋᑦ ᐄᓴᕅᓕᒥᐅᓄᑦ ᓄᓁᖅᑕᐅᓚᐅᖅᑐᑦ ᐃᓄᖏᑕ ᐃᓕᖅᑯᓯᕕᓂᖏᑦ ᓄᓇᒋᔭᐅᖁᔭᐅᔪᒧᑦ ᑎᑭᑉᐸᓕᐊᑎᓪᓗᒋᑦ. 
4ᒎᑎᓐᖑᐊᓄᑦ ᑐᒃᓯᐊᖅᕕᐅᕙᒃᑐᑦ ᐳᖅᑐᔪᓃᑦᑐᑦ ᓇᐹᖅᑐᐃᓪᓗ ᑐᖑᔪᖅᑐᓕᒫᑦ ᐊᑖᓂ ᐂᕼᐊᓯ ᑐᒃᓯᐊᖃᑕᐅᓚᐅᖅᐳᖅ ᑐᓂᕐᕈᓯᖃᑕᐅᖃᑦᑕᖅᓗᓂᓗ. 
5ᕆᔨᓐ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᐲᑲᓗ ᕆᒪᓔᐊᐅᑉ ᐃᕐᖕᓂᖓ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦ ᑲᑐᑦᔨᓪᓗᑎᒃ ᐅᓇᑕᕆᐊᓚᐅᖅᐳᑦ ᔪᕉᓴᓚᒥᒃ ᐊᕙᓗᓯᒪᓕᖅᓗᒍᓗ ᐅᓇᑕᖅᑎᖁᑎᒥᓄᑦ, ᑭᓯᐊᓂᓕ ᓵᓚᖃᕈᓐᓇᐃᓕᓚᐅᖅᐳᑦ ᐂᕼᐊᔅᑯᓐᓂᒃ. 
6ᑍᑦᓱᒪᓂᐅᑎᓪᓗᒍᑦᑕᐅᖅ ᐄᑐᒥᒥᐅᑦ ᐊᖓᔪᖅᑳᖅᔪᐊᖓᑦ ᕆᔨᓐ ᐅᓇᑕᕐᖕᓂᒃᑯᑦ ᓵᓚᖃᖅᓗᑎᒃ ᐃᓚᑎᒥᐅᓂᒃ ᑎᒍᓯᓚᐅᖅᐳᑦ, ᔫᑕᒥᐅᓪᓗ ᑕᕝᕙᓃᑦᑐᑦ ᕿᒫᓚᐅᖅᐳᑦ ᐃᓚᑎᒥᑦ, ᐄᑐᒥᒥᐅᓪᓗ ᑕᕝᕙᓂ ᓄᓇᑖᓚᐅᖅᐳᑦ, ᐅᓪᓗᒥᒧᑦ ᓱᓕ ᑖᓐᓇ ᓄᓇᒋᕚᑦ. 
7ᐂᕼᐊᔅ ᐅᖃᕆᐊᖅᑐᖅᑎᖅᓯᕗᖅ ᑎᒡᓚᑦ-ᐰᓕᓴᒧᑦ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᐃᒫᒃ ᐅᖃᐅᑦᔭᐅᖁᓪᓗᒍ: “ᑭᒡᒐᕆᒐᕕᖓ ᐃᕐᖕᓂᕆᔭᐅᔪᑐᑦ ᐃᓕᖕᓄᑦ ᑍᒤᓐᓇᒪ, ᕾᓗᑎᑦ ᓴᐳᑎᔭᖅᑐᓚᐅᓐᖓ ᓯᕆᐊᒥᐅᑦ ᐄᓴᕅᓕᒥᐅᓪᓗ ᐊᖓᔪᖅᑳᖅᔪᐊᖏᖕᓂᑦ ᐅᕙᓐᓂᒃ ᑖᒃᑯᐊᒃ ᑲᑐᑦᔨᓪᓗᑎᒃ ᐅᓇᑕᕆᐊᖅᓯᒪᖕᒪᑎᒃ.” 
8ᐂᕼᐊᔅ ᑲᑎᑦᓯᓪᓗᓂ ᓯᐅᓪᕕᕆᓂᒃ ᒎᓗᓂᒡᓗ ᐊᑕᓂᐅᑉ ᐃᒡᓗᖓᓂᑦ ᐊᖓᔪᖅᑳᖅᔪᐊᓪᓗ ᐃᒡᓗᒥᐅᑕᖏᓐᓂᒃ ᐃᓚᓐᓂᖅᓴᐅᑎᒋᓪᓗᒋᑦ ᑐᔫᑎᒋᕔᑦ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓄᑦ. 
9ᑎᒡᓚ-ᐰᓖᓴ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᐂᕼᐊᓯᐅᑉ ᐱᔪᒪᔭᖓ ᒪᓕᒡᓗᒍ ᐅᐸᒍᑎᕗᖅ ᐅᓇᑕᖅᑎᖁᑎᓂ ᐅᓇᑕᕆᐊᖅᑎᓪᓗᓂᒋᑦ ᑕᒫᓯᑰᓯᒥᒃ, ᓵᓚᖃᖅᓗᓂᓗ ᓄᓇᓖᑦ ᑎᒍᕔᑦ ᐊᖓᔪᖅᑳᖅᔪᐊᖅ ᕆᔨᓐ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᑐᖁᑕᐅᑎᓪᓗᓂᐅᒃ ᐃᓄᖏᑦ ᑎᒍᓪᓗᓂᒋᑦ ᐊᐅᓪᓚᕈᑎᕔᑦ ᑭᕆᒥᐅᓄᑦ, ᑎᒍᓯᒪᓂᐊᓕᖅᓗᒋᑦ. 
10ᐂᕼᐊᔅ ᑕᒫᓯᑰᓯᒧᐊᕋᒥ ᑎᒡᓚᑦ-ᐰᓕᓴᒥᒃ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓂᒃ ᑲᑎᓯᔭᖅᑐᖅᓗᓂ, ᑐᓂᕐᕈᓯᖅᕕᒃ ᑕᕝᕙᓃᑦᑐᖅ ᑕᑯᒐᒥᐅᒃ ᐊᑦᔨᖓᓂᒃ ᓴᓇᓐᖑᐊᖅᓯᒪᔪᒥᒃ ᐊᐅᓪᓚᖅᑎᑦᓯᕗᖅ ᑐᓂᕐᕈᓯᖅᑎᑦᓯᔨᒧᑦ ᔪᕅᐊᒧᑦ ᖃᓄᐃᓕᖓᓂᖓᓂᒃ ᓴᖅᑭᔮᖅᑎᑦᓯᑦᓯᐊᖅᑐᒥᒃ. 
11ᑐᓂᕐᕈᓯᖅᑎᑦᓯᔨ ᔪᕅᐊ ᐊᑦᔨᑦᓯᐊᖓᓂᒃ ᑐᓂᕐᕈᓯᖅᕕᓕᐅᖅᐳᖅ ᐂᕼᐊᔅ ᑕᒫᓯᑰᓯᒥᑦ ᐅᑎᓚᐅᖏᓐᓂᖓᓂ ᐱᔭᕇᖅᑕᐅᑎᓪᓗᓂᐅᒃ. 
12ᐂᕼᐊᔅ ᑕᒫᓯᑰᓯᒥᑦ ᐅᑎᕋᒥ ᑕᑯᕗᖅ ᑐᓂᕐᕈᓯᖅᕕᖕᒥᒃ ᐱᔭᕇᖅᓯᒪᑦᓯᐊᓕᖅᑐᒥᒃ, ᒪᔪᐊᖅᕕᒋᓪᓗᒍᓗ ᐅᐸᒃᐹ. 
13ᑕᕝᕙᓂᓗ ᑐᓂᕐᕈᓯᖅᐳᖅ ᐃᑯᐊᓚᑎᓪᓗᒍ ᑐᓂᕐᕈᑎᐅᔭᕆᐊᓕᖕᒥᒃ, ᓂᕿᑐᐃᓐᓇᕐᖕᒥᒡᓗ ᐃᑯᐊᓚᔪᒥ ᑐᓂᕐᕈᑎᐅᕙᒃᑐᒥᒃ ᐃᒥᒐᒃᓴᒥᒡᓗ ᕔᓂᒥᒃ ᑐᓂᕐᕈᓯᖅᐳᖅ ᐃᓚᒌᑦᓯᐊᕐᖕᓂᕐᖕᒨᖓᔪᒥᒡᓗ ᑐᓂᕐᕈᓯᕆᓪᓗᓂ. 
14ᑐᓂᕐᕈᓯᖅᕕᒃ ᑲᓐᓄᔭ ᐊᑕᓂᕐᖕᒧᑦ ᐊᑐᖅᑐᒃᓴᓕᐊᕆᓯᒪᔪᖅ ᑐᒃᓯᐊᖅᕕᒃᔪᐊᑉ ᑐᓂᕐᕈᓯᖅᕕᐅᓪᓗ ᓄᑖᑉ ᐊᑯᓐᓂᖓᓃᑐᖅ ᐂᕼᐊᓯᐅᑉ ᓄᒃᑎᖅᐹ ᑐᓂᕐᕈᓯᖅᕕᐅᑉ ᓄᑖᑉ ᑲᖏᐊᓄᐊᖅᓗᒍ. 
15ᐂᕼᐊᓯᐅᑉ ᑐᓂᕐᕈᓯᖅᑎᑦᓯᔨ ᔪᕅᐊ ᐅᖃᐅᑎᕚ, “ᑐᓂᕐᕈᓯᖅᕕᐊᓗᖕᒥᒃ ᓄᑖᒥ ᑐᓂᕐᕈᓯᖃᑦᑕᖁᔨᕗᖓ, ᐃᑯᐊᓚᓗᒍ ᑐᓂᕐᕈᓯᐅᑎᒃᓴᖅ ᐅᓪᓛᒃᑰᖅᑐᖅᓯᐅᑎ, ᓂᐊᖂᔭᒃᓴᓂᒡᓗ ᑐᓂᕐᕈᓯᕈᑎ ᐅᓐᓄᒃᑰᖅᑐᖅᓯᐅᑦ ᐊᖓᔪᖅᑳᖅᔪᐊᓪᓗ ᐃᑯᐊᓚᓪᓗᒍ ᑐᓂᕐᕈᓯᕈᑎᒃᓴᖓ ᓂᐊᖂᔭᒃᓴᓂᒡᓗ ᑐᓂᕐᕈᓯᕈᑎᒃᓴᖓ ᐃᑯᐊᓚᔪᒥᓗ ᑐᓂᕐᕈᓯᐅᑎᒃᓴᖅ ᐃᓅᓕᒫᑦ ᐱᓪᓗᒋᑦ, ᓂᐊᖂᔭᒃᓴᓂᒃ ᕔᓂᓂᒡᓗ ᐃᒥᒐᒃᓴᓄᑦ ᑐᓂᕐᕈᑕᐅᓲᑦ, ᐃᑯᐊᓚᓗᑎᒃ ᑐᓂᕐᕈᓯᐅᑏᑦ ᐊᐅᖏᑦ ᓯᖅᐸᖅᓴᐅᑕᐅᓯᒪᓕᑦ ᑐᓂᕐᕈᓯᖅᕕᖕᒧᑦ; ᑭᓯᐊᓂᓕ ᑐᓂᕐᕈᓯᖅᕕᒃ ᑲᓐᓄᔭᖅ ᐊᑐᖃᑦᑕᕐᖕᓂᐊᖅᐸᕋ ᓇᓗᓇᖅᑐᓂᒃ ᖃᐅᔨᓇᓱᐊᕆᐊᖃᓕᕌᖓᒪ.” 
16ᔪᕅᐊᓗ ᐱᓂᐊᓚᐅᖅᐳᖅ ᐊᖓᔪᖅᑳᖅᔪᐊᑉ ᐂᕼᐊᓯᐅᑉ ᐅᖃᐅᓯᖏᑦ ᒪᓕᒡᓗᒋᑦ. 
17ᐊᖓᔪᖅᑳᖅᔪᐊᑉ ᐂᕼᐊᓯᐅᑉ ᐲᔭᖅᑕᐅᑎᑉᐹ ᐃᓕᔨᕕᒃ ᑬᓪᓗᐊᖅᑕᐅᕙᒃᑐᖅ ᐊᑕᓂᐅᑉ ᐃᒡᓗᖓᑕ ᐃᓗᐊᓂ, ᐅᐊᓴᖅᕕᐅᔧᓪᓗ ᖄᖓᓃᑉᐸᒃᑐᑦ, ᐃᒪᖃᐅᑎᖅᔪᐊᖅ ᑲᓐᓄᔭ ᐲᖅᑕᐅᑎᒃᑭᕚ ᐃᒧᒃᓯᐅᒐᓐᖑᐊᓪᓗ ᐊᖑᓴᓪᓗᓐᖑᐊᖏᑦ 12-ᑦ ᑲᓐᓄᔭᐅᖕᒥᔪᑦ ᐃᒪᖃᐅᑎᐊᓘᑉ ᐊᑖᓃᐸᒃᑐᑦ, ᐃᓂᓕᐅᖅᑕᐅᑎᓪᓗᒍᓗ ᐅᔭᕋᖕᒥᒃ ᖁᐊᖅᑎᓯᒪᔪᓂᒃ. 
18ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᖁᕕᐊᒋᔭᐅᔪᒪᒐᒥ, ᐂᕼᐊᓯᐅᑉ ᐲᔭᖅᑕᐅᑎᒃᑭᕚ ᐊᖓᔪᖅᑳᖅᔪᐊᑉ ᐃᒃᓯᕙᐅᑕᖅᔪᐊᖃᖅᕕᖓᑕ ᓇᑎᐅᔭᖓ ᐊᑕᓂᐅᑉ ᐃᒡᓗᖓᓃᑦᑐᖅ, ᐊᖓᔪᖅᑳᖅᔪᐊᒧᓪᓗ ᐃᑎᖅᑕᖅᕕᐅᕙᒃᑐᖅ ᑐᒃᓯᐊᖅᕕᒡᔪᐊᒧᑦ ᒪᑐᔭᐅᑎᓪᓗᓂᐅᒃ. 
19ᐊᖓᔪᖅᑳᖅᔪᐊᑉ ᐂᕼᐊᓯᐅᑉ ᐱᓂᐊᕐᖕᓂᕆᓯᒪᔭᓕᒫᖏᑦ ᑎᑎᕋᖅᑕᐅᓯᒪᕗᑦ ᔫᑕᒥ ᐊᖓᔪᖅᑳᖅᔪᐊᖑᖃᑦᑕᖅᓯᒪᔪᑦ ᐅᓂᒃᑳᖅᑕᐅᓯᒪᕕᖏᓐᓂ. 
20ᐂᕼᐊᔅ ᑐᖁᖕᒪᑦ ᐊᖓᔪᖅᑳᖅᔪᐊᑉ ᐃᓗᕕᖅᑕᐅᓯᒪᕕᒋᔭᖏᓐᓂ ᐃᓗᕕᖅᑕᐅᓚᐅᖅᐳᖅ ᑍᕕᑎᐅᑉ ᐃᒡᓗᒐᓴᖏᓐᓂᒃ ᑍᔭᐅᔪᓂ; ᐃᕐᖕᓂᖓᑕ ᕼᐃᔨᑬᐊᐅᑉ ᑭᖑᕝᕕᓕᓚᐅᕆᕚ ᐊᖓᔪᖅᑳᖅᔪᐊᖑᓕᖅᓗᓂᓗ.
