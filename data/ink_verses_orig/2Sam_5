1ᑕᕝᕙ ᐄᓴᕅᓕᒥᐅᑦ ᑭᖑᕚᓕᒫᖏᑦ ᑍᕕᑎᒧᐊᖅᐳᑦ ᕼᐃᐸᕋᓐᒧᑦ ᐅᖃᐅᑎᓪᓗᒍᓗ, “ᑕᑯᒋᑦ ᓇᖕᒥᓂᕆᔭᐅᕗᒍᑦ ᐊᐅᖃᖃᑕᐅᓪᓗᑕᓗ ᐃᓕᖕᓄᑦ. 
2ᑍᑦᓱᒪᓂ, ᓴᐅᓕ ᐊᖓᔪᖅᑳᖅᔪᐊᖑᑎᓪᓗᒍ, ᐄᓴᕅᓕᒥᐅᑦ ᐃᓄᖏᑦ ᐅᓇᑕᕐᖕᓂᒃᑯᑦ ᑕᓯᐅᓚᐅᖅᐸᑎᑦ, ᐊᑕᓂᐅᓪᓗ ᐊᖏᖅᕕᒋᓚᐅᖅᐹᑎᑦ, ‘ᐃᓄᖁᑎᓐᓂᒃ ᐰᖅᓯᔨᐅᓂᐊᖅᐳᑎᑦ, ᐊᖓᔪᖅᑳᖅᔪᕆᔭᐅᓗᑎᓪᓗ.’” 
3ᑍᒤᒻᒪᑦ ᐄᓴᕅᓕᒥᐅᑦ ᐃᓄᖏᑕ ᐊᖓᔪᖅᑳᓕᒫᖏᑦ ᐊᖓᔪᖅᑳᖅᔪᐊᒧᐊᓚᐅᖅᐳᑦ ᑍᕕᑎᒧᑦ ᕼᐃᐸᕋᓐᒦᑦᑐᒧᑦ; ᑍᕕᑎᐅᓪᓗ ᐊᖏᖃᑎᒋᓚᐅᖅᐰᑦ ᐊᑕᓂᐅᑉ ᓵᖓᓂ, ᑖᒃᑯᓇᓐᖓᓪᓗ ᓇᐹᖅᑑᑉ ᐅᖅᓱᖓᓄᑦ ᑕᕝᕙᓂ ᐅᖅᓱᖅᑎᖅᑕᐅᕗᖅ, ᐊᖓᔪᖅᑳᖅᔪᐊᓐᖑᖅᑎᓪᓗᒍ ᐄᓴᕅᓕᒥᐅᓄᑦ. 
4ᑍᕕᑎ ᐊᕐᕌᒍᖃᓚᐅᖅᐳᖅ 30-ᓂᒃ ᐊᖓᔪᖅᑳᖅᔪᐊᓐᖑᖅᑎᓪᓗᒍ, ᐊᖓᔪᖅᑳᖅᔪᐊᖑᓚᐅᖅᐳᖅᓗ ᐊᕐᕌᒍᓂᒃ 40-ᓂᒃ. 
5ᐊᐅᓚᑦᓯᓚᐅᖅᐳᖅ ᔫᑕᒥᒃ ᕼᐃᐸᕋᓐᒦᓪᓗᓂ ᐊᕐᕌᒍᓂᒃ 7-ᓂᒃ ᑕᖅᑭᓂᒡᓗ ᐱᖓᓲᔪᖅᑐᓂᒃ; ᔪᕉᓴᓚᒥᓗ ᐊᐅᓚᑦᓯᓚᐅᖅᐳᖅ ᐄᓴᕅᓕᒥᐅᓕᒫᓂᒃ ᔫᑕᒥᒡᓗ ᐊᕐᕌᒍᓂᒃ 33-ᓂᒃ.
6ᐊᖓᔪᖅᑳᖅᔪᐊᖅᓗ ᑍᕕᑎ ᐃᓚᖏᓪᓗ ᐅᓇᑕᕆᐊᓚᐅᖅᐳᑦ ᔪᕉᓴᓚᒧᑦ ᔨᐳᓮᑎᒃᑯᓐᓂᒃ, ᑕᕝᕙᓂ ᓄᓇᖃᖅᑐᓂᒃ, ᑖᒃᑯᐊ ᐅᖃᓚᐅᖅᐳᑦ ᑍᕕᑎᒧᑦ, “ᑕᕝᕗᖓ ᐃᑎᓚᐅᖅᓯᒪᑦᔮᖏᑦᑐᑎᑦ, ᑕᐅᑐᖏᑦᑐᓂᑦ ᑐᓯᐊᑦᑐᓂᓪᓗ ᐅᓂᒃᓯᒪᑎᑕᐅᔪᓐᓇᖅᐳᑎᑦ.” ᐃᓱᒪᖃᓚᐅᕋᒥᒃ, “ᑍᕕᑎ ᐅᕗᖓ ᐃᑎᕈᓐᓇᓐᖏᓚᖅ.” 
7ᑍᕕᑎᐅᓪᓕ ᓵᓚᒋᓚᐅᖅᐹ ᑎᒍᓪᓗᒍᓗ ᓮᐅᓂᐅᑉ ᓲᖑᔫᑦᔪᑎᖓ, ᑍᔭᐅᓕᖅᓗᓂᓗ, “ᑍᕕᑎᐅᑉ ᐃᒡᓗᒐᓴᖏᓐᓂᒃ.”
8ᑍᑦᓱᒪᓂ ᐅᓪᓗᒥ ᑍᕕᑎᐅᑉ ᐃᓄᖁᑎᓂ ᐅᖃᐅᑎᓚᐅᖅᐰᑦ, “ᑭᓇᒃᑰᑦ ᐆᒥᓱᖃᑎᒋᕙᒃᑲ ᔨᐳᓮᑎᓂᒃ; ᑐᖁᑦᓱᒪᓪᓗᒋᓪᓗ? ᐊᑏ ᐃᑎᓚᐅᕆᑦᓯ ᐃᒥᐅᑉ ᐊᖅᑯᑎᖓᒍᑦ ᐅᓇᑕᕆᐊᖅᓗᒋᑦ ᑕᐅᑐᖏᑦᑐᑦ ᑐᓯᐊᑦᑐᓪᓗ.” ᑍᒤᒻᒪᑦ ᐃᒫᒃ ᐅᖃᐅᓯᖅᑕᖃᖅᐳᖅ, “ᑕᐅᑐᖏᑦᑐᑦ ᑐᓯᐊᑦᑐᓪᓗ ᐃᑎᕐᖕᓂᐊᓐᖏᓚᑦ ᐊᑕᓂᐅᑉ ᐃᒡᓗᖓᓄᑦ.”
9ᐊᕙᓗᖅᔪᐊᓕᒡᓗ ᑎᒍᔭᕇᕋᒥᐅᒃ, ᑍᕕᑎ ᑍᑲᓂ ᓄᓇᑖᓚᐅᖅᐳᖅ, ᐊᑦᑎᖅᓗᒍᓗ ᑍᕕᑎᐅᑉ ᐃᒡᓗᒐᓴᖏᓐᓂᒃ. ᐃᒡᓗᒐᓴᓕᐅᓚᐅᖅᐳᖅᓗ ᑲᓂᒋᔭᖓᓃᑦᑐᓂᒃ, ᐱᒋᐊᖅᓗᓂ ᓄᓇᒥᑦ ᐳᖅᑐᓯᒋᐊᖅᓯᒪᔪᒥᑦ ᐱᖑᐊᖅᔫᑉ ᓯᕿᓂᐅᑉ ᓄᐃᕕᐊᓃᑦᑐᒥᑦ ᐃᒡᓗᒐᓮᑦ ᒥᒃᓯᖔᖓᓄᑦ ᑎᑭᓪᓗᑎᒃ. 
10ᑍᕕᑎᓗ ᓲᖑᓯᕙᓪᓕᐊᑐᐃᓐᓇᓕᓚᐅᖅᐳᖅ, ᐊᑕᓂᐅᑉ ᒎᑎᐅᑉ ᖁᑦᓯᖕᓂᖅᐹᖑᔫᑉ, ᐃᓚᒋᓚᐅᕐᖕᒪᒍ.
11ᐊᖓᔪᖅᑳᖅᔪᐊᖅᓗ ᕼᐂᕋᒻ ᑍᕆᒥᐅᑕᖅ ᑎᓕᓯᓚᐅᖅᐳᖅ ᐅᖃᕆᐊᖅᑐᖅᑐᓂᒃ ᑍᕕᑎᒧᑦ; ᑐᓂᓪᓗᒍᓗ ᕿᔪᖕᓂᒃ ᓰᑕᕆᓂᒃ ᓯᑎᔪᓂᒃ, ᕿᔪᓕᕆᔨᓂᒃ ᐅᔭᕋᓕᕆᔨᓂᒡᓗ ᐊᖓᔪᖅᑳᖅᔪᐊᑉ ᐃᒡᓗᖓᓂᒃ ᓴᓇᔭᖅᑐᖅᑐᓂᒃ. 
12ᑍᕕᑎᓗ ᖃᐅᔨᑦᓯᐊᓕᓚᐅᖅᐳᖅ ᐊᑕᓂᐅᑉ ᐊᖓᔪᖅᑳᖅᔪᐊᖑᓂᕐᖕᒥᒃ ᐱᑎᒻᒪᒍ ᐄᓴᕅᓕᒥᐅᓄᑦ, ᐊᑕᓂᐅᕕᖓᓗ ᐊᔪᖅᓴᕈᓐᓃᖅᑎᑉᐸᓪᓕᐊᓚᐅᕐᖕᒪᒍ ᐃᓄᖁᑎᖏᑦ ᐱᓪᓗᒋᑦ.
13ᓅᓯᒪᓕᕋᒥᓕ ᕼᐃᐸᕋᓐᒥᑦ ᔪᕉᓴᓚᒧᑦ, ᑍᕕᑎ ᓄᓕᐊᒐᖅᑖᒃᑲᓐᓂᓚᐅᖅᐳᖅ ᓄᓕᐊᓂᒃᑲᓐᓂᖅᓗᓂᓗ ᔪᕉᓴᓚᒥᑦ; ᐅᓄᖅᑐᓂᒡᓗ ᐃᕐᖕᓂᖅᑖᒃᑲᓐᓂᓚᐅᖅᐳᖅ ᐸᓂᒃᑖᒃᑲᓐᓂᖅᓗᓂᓗ. 
14ᐅᑯᐊ ᑕᕝᕙ ᕿᑐᕐᖓᖅᑖᕆᓚᐅᖅᑕᖏᑦ ᔪᕉᓴᓚᒦᓕᖅᓗᓂ: ᓵᒧᐊ, ᓲᐸᑉ, ᓁᑕᓂ, ᓲᓗᒨᓂ, 
15ᐃᑉᕼᐊᕐ, ᐃᓔᓱ-ᐊ, ᓂᕕᒡ, ᔮᐱᐊ, 
16ᐃᓔᓴᒪ, ᐃᓔᐊᑕ, ᐃᓕᕕᓕᑦᓗ.
17ᐱᓕᔅᑍᓂᒥᐅᓪᓕ ᑐᓴᕋᒥᒃ ᑍᕕᑎ ᐊᖓᔪᖅᑳᖅᔪᐊᓐᖑᖅᑎᑕᐅᓂᖓᓂᒃ ᐄᓴᕅᓕᒥᐅᓄᑦ, ᐅᓇᑕᖅᑐᒃᓴᖁᑎᒥᖕᓂᒃ ᑎᓕᓯᓚᐅᖅᐳᑦ ᑍᕕᑎᒥᒃ ᑎᒍᓯᔭᖅᑐᖁᓪᓗᒋᑦ; ᑍᕕᑎᓕ ᑐᓴᕋᒥ ᐂᓚᐅᖅᐳᖅ ᓴᐴᓗᑕᓕᖕᒧᑦ. 
18ᐱᓕᔅᑍᓂᒥᐅᓪᓕ ᑎᑭᓐᓇᒥᒃ ᓇᖅᓴᒥ ᕆᐰᒻᒥ ᓯᐊᒻᒪᖓᓕᓚᐅᖅᐳᑦ. 
19ᑍᕕᑎᓗ ᐊᑕᓂᕐᖕᒥᒃ ᐊᐱᖅᓱᓚᐅᖅᐳᖅ, “ᐅᓇᑕᕆᐊᕈᓐᓇᖅᐳᖔ ᐱᓕᔅᑍᓂᒥᐅᓂᒃ? ᑖᒃᑯᓂᖓ ᓵᓚᖃᖅᑎᓐᓂᐊᖅᐱᖔ?”
20ᑍᒤᒻᒪᑦ ᑍᕕᑎ ᐰᓕ-ᐱᕋᔨᒻᒧᐊᖅᐳᖅ, ᑍᑲᓂᓗ ᐱᓕᔅᑍᓂᒥᐅᑦ ᓵᓚᒋᕔᑦ; ᐅᖃᖅᐳᖅᓗ, “ᐊᑕᓂᖅ ᓯᕗᓂᓐᓂ ᓵᓚᖃᖅᐳᖅ ᐊᑭᕋᑦᑎᓐᓂᒃ, ᐃᒪᕐᖕᒧᑦ ᖄᒥᐅᑦᔭᐅᔪᐊᑎᑐᑦ.” ᑍᒤᒻᒪᑦ ᑖᓐᓇ ᓄᓇ ᑍᔭᐅᓚᐅᖅᐳᖅ ᐰᓕ-ᐱᕋᔨᒻᒥᒃ. 
21ᐱᓕᔅᑍᓂᒥᐅᓪᓗ ᕿᒫᓚᐅᖅᐳᑦ ᒎᑎᓐᖑᐊᑎᒃ ᑕᕝᕗᖓ ᕿᒪᒡᓗᒋᑦ, ᑍᕕᑎᐅᓪᓗ ᐃᓄᖁᑎᖏᑕᓗ ᑖᒃᑯᐊ ᐊᐅᓪᓚᕈᑎᓚᖅᐰᑦ.
22ᑭᖑᓂᐊᒍᓪᓕ ᐱᓕᔅᑍᓂᒥᐅᑦ ᐅᑎᓚᐅᕆᕗᑦ, ᓇᓂᑐᐃᓐᓈᓕᖅᓗᑎᒡᓗ ᕆᐰᒻ ᓇᖅᓴᖓᓂ. 
23ᑕᕝᕙ ᑍᕕᑎᐅᑉ ᐊᑕᓂᖅ ᐊᐱᕆᕚ, ᑭᐅᕚᓗ, “ᐅᓇᑕᕆᐊᖅᑍᓕᒃᑭᑦ ᑕᒫᓐᖓᑦ; ᑐᓄᐊᓂᓪᓕ ᐅᐸᓕᒃᑭᑦ, ᐅᓇᑕᕆᐊᖅᓗᓯᐅᒃ ᓇᐹᖅᑐᐃᑦ ᐸᐅᕐᖓᓖᑦ ᖃᓂᒋᔮᓂᑦ. 
24ᑐᓴᑐᐊᕈᑦᓯᓕ ᐱᓱᒡᕙᓗᖕᓂᒃ ᓇᐹᖅᑐᐃᑦ ᐸᐅᕐᖓᓖᑦ ᓄᕗᖏᓐᓃᓪᓗᓯ, ᐅᓇᑕᕆᐊᕐᖕᓂᐊᖅᐳᓯ; ᑕᕝᕙ ᐊᑕᓂᖅ ᐃᓕᑦᓯᓐᓂᑦ ᓯᕗᓪᓕᐅᓗᓂ ᐅᓇᑕᕐᖕᓂᐊᖅᐳᖅ ᓵᓚᒋᓗᒋᑦ ᐱᓕᔅᑍᓂᒥᐅᑦ ᐅᓇᑕᖅᑎᖏᑦ.” 
25ᑍᕕᑎᓗ ᐱᓇᓱᐊᓚᐅᖅᐳᖅ ᐊᑕᓂᐅᑉ ᐱᓇᓱᐊᖁᔭᖓᓂᒃ, ᑐᖁᕅᓚᐅᖅᐳᖅᓗ ᐱᓕᔅᑍᓂᒥᐅᓂᒃ ᒋᐸᒥᑦ ᒋᔨᕆᒧᑦ ᑎᑭᓪᓗᒍ.
