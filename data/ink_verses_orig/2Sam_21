1ᑍᕕᑎᐅᑉ ᐊᐅᓚᑦᓯᓂᖓᑕ ᐃᓚᖓᓂ ᑳᖕᓇᖅᑐᖅᔪᐊᖃᓚᐅᖅᐳᖅ ᐊᕐᕌᒍᓂᒃ ᐱᖓᓱᓂᒃ, ᑍᕕᑎᓗ ᐊᑕᓂᕐᖕᒧᑦ ᖃᐅᔨᓇᓱᐊᖃᑦᑕᓚᐅᖅᐳᖅ ᑕᒪᓐᓇ ᐱᓪᓗᒍ, ᐊᑕᓂᖅᓗ ᐅᖃᖅᐳᖅ, “ᓴᐅᓕᒃᑯᑦ ᐃᓚᖏᓪᓗ ᐸᓯᔭᒃᓴᐅᕗᑦ ᑐᖁᑦᓯᓂᕐᖕᒧᑦ; ᒋᐱᐅᓁᑎᒥᐅᑦ ᑐᖁᑕᐅᑎᓚᐅᖅᓯᒪᖕᒪᒋᑦ.” 
2(ᒋᐱᐅᓁᑎᒥᐅᑦ ᐄᓴᕅᓕᒥᐅᑕᐅᖏᒻᒪᑕ; ᐅᓄᖏᑦᑐᑦ ᐊᒧᕅᑎᓂ ᐊᒥᐊᒃᑰᓯᒪᕗᑦ; ᐄᓴᕅᓕᒥᐅᓄᓪᓕ ᐊᖏᖅᕕᐅᓯᒪᓚᐅᖅᐳᑦ ᓴᐳᒻᒥᔭᐅᓂᐊᕐᖕᓂᕋᖅᑕᐅᓪᓗᑎᒃ, ᓴᐅᓕᐅᓪᓕ ᐊᓯᕈᓚᐅᖅᐰᑦ ᐄᓴᕅᓕᒥᐅᓂᒃ ᔫᑕᒥᐅᓂᒡᓗ ᐃᓱᒫᓗᒍᑎᖃᕐᖕᓂᖅᓴᐅᓪᓗᓂ.) 
3ᑍᒤᒻᒪᑦ ᑍᕕᑎᐅᑉ ᒋᐱᐅᓁᑎᒥᐅᑦ ᑲᑎᖁᓚᐅᖅᐰᑦ ᐅᖃᐅᑎᓪᓗᒋᓪᓗ, “ᖃᓄᐃᓕᐅᖅᑐᒃᓴᐅᕗᖔ ᐃᓕᑦᓯᓐᓄᑦ? ᖃᓄᖅᓗ ᐋᖅᑮᒋᐊᕈᓐᓇᖅᐳᖓ ᐱᑦᓯᐊᖅᑕᐅᖏᓐᓂᕆᓯᒪᔭᑦᓯᓐᓂᒃ, ᐊᑕᓂᐅᑉ ᐃᓄᖁᑎᖏᓐᓂᒃ ᓮᒻᒪᖅᑎᑦᓯᔪᓐᓇᖁᓪᓗᓯ.”
4ᒋᐱᐅᓁᑎᒥᐅᑦ ᑭᐅᕗᑦ, “ᐊᑭᕋᖅᑑᑎᓂᕗᑦ ᓴᐅᓕᒥᒃ ᐃᓚᖏᓐᓂᒡᓗ ᐊᑭᓕᖅᑕᐅᔪᓐᓇᓐᖏᓚᑦ ᓯᐅᓪᕕᕆᒧᑦ ᒎᓗᒧᓪᓘᓐᓃᑦ, ᓇᓪᓕᐊᓐᓂᒡᓘᓐᓃᑦ ᑐᖁᑦᓯᔪᒪᓐᖏᓚᒍᑦ ᐄᓴᕅᓕᒥᐅᓂᒃ.”
5ᑖᒃᑯᐊ ᑭᐅᕗᑦ, “ᓴᐅᓕᐅᑉ ᓄᖑᓐᓇᓱᓚᐅᖅᐹᑎᒍᑦ ᐊᓯᕈᕋᓱᐊᖅᓗᑕᓗ ᓇᓕᖅᐳᓪᓘᓐᓃᑦ ᐃᓅᖁᓇᒍ ᐄᓴᕅᓕᒥᐅᓂ. 
6ᑍᒤᒻᒪᑦ ᐊᖑᑎᓂᒃ 7-ᓂᒃ ᑭᖑᕚᖏᓐᓂᑦ ᕾᑦᓯᓚᐅᕆᑦ, ᕿᒥᓐᓂᐊᕋᑦᑎᒍ ᐊᑕᓂᐅᑉ ᓵᖓᓂ ᒋᐱᐊᓐᒥ ᓴᐅᓕᐅᑉ ᓄᓇᖓᓂ, ᐊᑕᓂᐅᑉ ᖃᖅᑲᖁᑎᖓᓂ.”
7ᔫᓇᑕᓂᒃᑯᒡᓕ ᐊᖏᖃᑎᒌᒍᑎᒋᓚᐅᖅᓯᒪᔭᖓᓄᑦ ᐃᒻᒥᖕᓄᑦ, ᑍᕕᑎᐅᑉ ᑐᖁᑕᐅᑎᓚᐅᓐᖏᓛ ᔫᓇᑕᓂᐅᑉ ᐃᕐᖕᓂᖓ ᒥᐱᐳᓴᑎ, ᓴᐅᓕᐅᑉ ᐃᕐᖑᑕᖓ. 
8ᐊᕐᒧᓁᓗ ᒥᐱᐳᓴᑎᓗ ᑎᒍᓚᐅᖅᐰᑦ, ᕆᔾᐸᐅᑉ ᐃᕐᖕᓂᖏᒃ ᒪᕐᕉᒃ ᐂᐊᐅᑉ ᐸᓂᖓᒍᑦ ᕿᑐᕐᖓᖅᑖᕆᔭᐅᓯᒪᔪᒃ ᓴᐅᓕᒧᑦ; ᑎᒍᓚᐅᕆᕔᑦᑕᐅᖅ ᓴᐅᓕᐅᑉ ᐸᓂᖓᑕ ᒥᕋᐱᐅᑉ ᐃᕐᖕᓂᖏᑦ ᑕᓪᓕᒪᑦ, ᐃᕐᖕᓂᖅᑖᕆᓯᒪᔭᖏᑦ ᐊᑦᕆᐅᓪᒥᑦ ᐸᕐᔨᓔᑉ ᐃᕐᖕᓂᖓᓂᑦ, ᒥᕼᐅᓚᑍᑎᒥᐅᑕᕐᖕᒥᑦ. 
9ᑍᕕᑎᐅᑉ ᑖᒃᑯᐊ ᑐᓂᓚᐅᖅᐰᑦ ᒋᐱᐊᓁᑎᒥᐅᑦ ᐃᓄᖏᓐᓄᑦ, ᑖᒃᑯᓇᓐᖓᑦ ᖃᖅᑲᐅᑉ ᖄᖓᓂ ᕿᒥᑕᐅᓚᐅᖅᐳᑦ ᐊᑕᓂᐅᑉ ᓵᖓᓂ, ᑖᒃᑯᐊᓕᒫᑦ 7-ᑦ ᐊᑕᐅᑦᓯᒃᑯᑦ ᑐᖁᓚᐅᖅᐳᑦ ᐅᐱᕐᖔᖅ ᐃᓱᓕᒋᐊᕕᒃᑎᓪᓗᒍ, ᓂᐊᖂᔭᒃᓮᑦ ᓄᐊᑕᐅᒋᐊᖅᕕᐊᓂ.
10ᓴᐅᓕᐅᓪᓕ ᓄᓕᐊᖓ ᕆᔾᐸ, ᐂᐊᐅᑉ ᐸᓂᖓ, ᐊᑐᓚᐅᖅᐳᖅ ᐳᑐᖅᓛᒥᒃ, ᐅᓕᒋᓪᓗᒍ ᐅᔭᕋᐅᑉ ᖄᖓᓂ ᑐᖁᖓᔪᑦ ᓇᔪᖅᑕᖓᓂ, ᑍᑲᓃᓚᐅᖅᐳᓪᓗ ᑲᑎᖅᓱᐃᕕᐅᑉ ᐱᒋᐊᕐᖕᓂᖓᓂᑦ ᐅᑭᐊᒃᓵᑉ ᓯᓚᓗᓕᕐᖕᓂᖓ ᑎᑭᓪᓗᒍ; ᐅᓪᓗᒃᑯᑦ ᑎᖕᒥᐊᓂᑦ ᑐᖁᖓᔪᑦ ᓴᐳᑎᓚᐅᖅᐰᑦ, ᐅᓐᓄᒃᑯᓪᓗ ᓴᐳᑎᓚᐅᕆᕔᑦ ᐃᖅᓯᓇᖅᑐᓂᑦ ᐆᒪᔪᓂᑦ.
11ᑍᕕᑎᓕ ᑕᒪᑐᒥᖓ ᑐᓴᕋᒥ ᕆᔾᐸᐅᑉ ᐂᐊᐅᑉ ᐸᓂᖓᑕ ᐱᓂᐊᕐᖕᓂᖓᓂᒃ ᓴᐅᓕᐅᑉ ᓄᓕᐊᒃᑲᓐᓂᖓᑕ, 
12ᑍᕕᑎ ᑕᕝᕗᓐᖓᖅᐳᖅ ᓴᐅᓕᐅᓪᓗ ᐃᕐᖕᓂᖓᑕᓗ ᔫᓇᑕᓂᐅᑉ ᓴᐅᓂᖏᑦ ᐂᓪᓗᒋᑦ ᔭᐲᓯ-ᒋᓖᑎᒦᑦᑐᒥᑦ. (ᑖᒃᑯᓇᓐᖓᑦ ᑎᒡᓕᒃᑕᐅᓯᒪᔪᑦ ᐃᓄᒋᐊᑐᒃᑯᕕᖕᒥᑦ ᐱᑦ-ᓵᓂᒥᑦ, ᐱᓕᔅᑍᓂᒥᐅᓂᑦ ᓂᕕᓐᖓᖅᑕᐅᓚᐅᖅᓯᒪᔪᑦ ᑍᑦᓱᒪᓂ ᐅᓪᓗᒥ ᓴᐅᓕᑯᒃ ᑐᖁᑕᐅᑎᓪᓗᒋᒃ ᖃᖅᑲᒥ ᒋᐅᓪᐳᐊᒥ.) 
13ᑍᕕᑎᐅᑉ ᓴᐅᓕᒃᑯᒃ ᔫᓇᑕᓂᒃᑯᒃ ᓴᐅᓂᖏᑦ ᐂᓚᐅᖅᐰᑦ; ᕿᒥᑕᐅᓚᐅᖅᑐᓪᓗ ᓴᐅᓂᖏᑦ ᑲᑎᓪᓗᒋᑦ ᓇᒃᓴᓚᐅᕆᕔᑦ. 
14ᓴᐅᓕᐅᓪᓗ ᔫᓇᑕᓂᐅᓪᓗ ᓴᐅᓂᖏᑦ ᐃᓗᕕᖅᑕᐅᓚᐅᖅᐳᑦ ᓴᐅᓕᐅᑉ ᐊᑖᑕᖓᑕ ᑭᓯᐅᑉ ᐃᓗᕕᖃᖅᕕᖓᓄᑦ, ᓄᓇᓕᖕᓂ ᔨᓚᒥ ᐱᑦᔭᒥᓂᐅᑉ ᓄᓇᖓᓂ, ᐊᖓᔪᖅᑳᖅᔪᐊᑉ ᑎᓕᓯᑦᔪᑎᒋᔭᖓᓂᒃ ᐊᑐᖅᓗᑎᒃ ᐱᓇᓱᐊᓚᐅᖅᐳᑦ. ᑕᒪᑐᒪ ᑭᖑᓂᐊᒍᑦ ᒎᑎᐅᑉ ᑐᒃᓯᐊᕐᖕᓂᖏᓐᓂᒃ ᑭᐅᓚᐅᖅᐰᑦ ᓄᓇᖓ ᐱᓪᓗᒍ.
15ᐅᓇᑕᕆᐊᓪᓚᓚᐅᕆᕗᑦ ᐱᓕᔅᑍᓂᒥᐅᑦ ᐄᓴᕅᓕᒥᐅᓪᓗ, ᑍᕕᑎᒃᑯᑦ ᐃᓚᖏᓪᓗ ᐅᓇᑕᕆᐊᓚᐅᖅᐳᑦ ᐱᓕᔅᑏᓂᒥᐅᓄᑦ, ᐅᓇᑕᖅᑎᓪᓗᒋᑦ ᐱᓕᔅᑍᓂᒥᐅᓂᒃ; ᑍᕕᑎᓗ ᑕᖃᓚᐅᖅᐳᖅ. 
16ᐃᓄᒃᐹᓗᒃ ᐊᑎᓕᒃ ᐃᓯᐱ-ᐱᓈᑉᒥᒃ ᕌᐸᒃᑯᑦ ᑭᖑᕚᖓᓐᓂᒥᐅᖅ, ᑲᓐᓄᔭᒥᒃ ᖃᓗᒋᐊᓕᒃ ᐅᖁᒤᓐᓂᓕᖕᒥᒃ 7-ᐸᐅᓐ ᐊᕝᕙᕐᖕᒥᒡᓗ ᓴᕕᒡᔪᐊᒥᒡᓗ ᓄᑖᒥᒃ ᐊᑐᖅᓗᓂ, ᐃᓱᒪᖃᓚᐅᖅᐳᖅ ᑐᖁᑦᓯᔪᓐᓇᕋᓱᒋᓪᓗᓂ ᑍᕕᑎᒥᒃ. 
17ᐊᐱᓮᓕ ᔨᕈᐃᐊᐅᑉ ᐃᕐᖕᓂᖓ ᑍᕕᑎᒥᒃ ᐃᑲᔪᕆᐊᖅᐳᖅ, ᐃᓄᒃᐹᓗᒃ ᐱᓕᔅᑍᓂᒥᐅᖅ ᐅᓇᑕᓕᖅᓗᒍ ᑐᖁᓪᓗᒍᓗ. ᑕᕝᕙ ᑍᕕᑎᐅᑉ ᐃᓚᖏᑕ ᑍᕕᑎ ᐊᖏᖅᑎᓚᐅᖅᐹᑦ ᐅᓇᑕᕆᐊᒃᑲᓐᓂᖃᑦᑕᖁᔭᐅᔪᓐᓃᖅᓗᓂ ᑖᒃᑯᐊ ᐃᓚᒋᓗᒋᑦ, ᐅᖃᖅᓗᑎᒃ, “ᐄᓴᕅᓕᒥᐅᓄᑦ ᓂᕆᐅᖕᓂᖃᖅᕕᒋᔭᐅᒐᕕᑦ, ᐃᓕᖕᓂᒃ ᐊᓯᐅᔨᔪᒪᓐᖏᓚᒍᑦ.”
18ᑕᒪᑐᒪ ᑭᖑᓂᐊᒍᑦ ᐅᓇᑕᕐᖕᓂᖃᓕᓚᐅᕆᕗᑦ ᐱᓕᔅᑍᓂᒥᐅᓂᒃ ᒑᑉᒥ, ᑍᑦᓱᒪᓂ ᓯᐱᑬ ᕼᐅᓴᑍᑎᒥᐅᑕᖅ ᑐᖁᑦᓯᓚᐅᖅᐳᖅ ᐃᓄᒃᐸᖕᒥᒃ ᓴᑉᐸᒥᒃ ᐊᑎᓕᖕᒥᒃ ᕌᐸᒃᑯᑦ ᑭᖑᕚᖏᓐᓂᒥᐅᑕᕐᖕᒥᒃ.
19ᐅᓇᑕᕐᖕᓂᖃᕆᐊᓪᓚᓚᐅᕆᕗᖅ ᐱᓕᔅᑍᓂᒥᐅᓂᒃ ᒑᑉᒥ, ᐃᐅᓪᕼᐊᓇᓐᓗ ᔮᕆ-ᐅᕆᒡᒋᐅᑉ ᐃᕐᖕᓂᖓ ᐱᑦᓕᐊᒥᐅᑕᖅ ᑐᖁᑦᓯᓚᐅᖅᐳᖅ ᒍᓔᐊᒥᒃ ᒋᑍᑎᒥᐅᑕᒥᒃ, ᑖᓐᓇ ᖃᓗᒋᐊᖃᓚᐅᖅᐳᖅ ᓄᕕᖅᓴᖅᕕᐅᑉ ᐃᑳᖓᔪᐊᑐᑦ ᓯᓕᒃᑎᒋᔪᒥᒃ.
20ᐊᓯᐊᓂ ᐅᓇᑕᕐᖕᓂᖃᕆᐊᓪᓚᓚᐅᕆᕗᖅ ᒑᑎᒥ, ᐃᓄᒃᐸᒃᑕᖃᓚᐅᖅᐳᖅ ᐅᓇᑕᕆᐊᒃᓴᖅ ᐊᓕᐊᓁᒍᓱᒃᑐᒥᒃ 6-ᓂᒃ ᐃᓗᒃᑐᑦ ᐊᒡᒐᖏᑦ ᐃᓄᒐᓐᖑᐊᖃᓚᐅᖅᐳᑦ 6-ᓂᒡᓗ ᐃᑎᒐᖏᑦ ᐃᒡᓗᒃᑐᑦ ᐃᓄᒐᓐᖑᐊᖃᕆᓪᓗᑎᒃ, ᑲᑎᓪᓗᖏᑦ 24-ᓂᒃ ᐃᓄᒐᓐᖑᐊᖃᖅᑐᒥᒃ; ᑖᓐᓇᑦᑕᐅᖅ ᕌᐸᒃᑯᑦ ᑭᖑᕚᖏᓐᓂᒥᐅᑕᒋᕗᖅ. 
21ᑖᓐᓇ ᓇᕐᕈᓇᖅᑎᑦᓯᓚᐅᖅᐳᖅ ᐄᓴᕅᓕᒥᐅᓂᒃ, ᔫᓇᑕᓂᐅᓪᓗ ᓯᒥᐊᑉ ᐃᕐᖕᓂᖓᑕ ᑐᖁᓚᐅᖅᐹ, ᑍᕕᑎᐅᑉ ᖃᑕᓐᖑᑎᖓᑕ.
22ᑖᒃᑯᐊ ᓯᑕᒪᑦ ᐃᓄᒃᐸᖕᓄᑦ ᕌᐸᒃᑯᓐᓄᑦ ᒑᑎᒥᐅᓄᑦ ᑭᖑᕚᕆᔭᐅᓚᐅᖅᐳᑦ, ᑖᒃᑯᐊ ᑐᖁᑕᐅᓚᐅᖅᐳᑦ ᑍᕕᑎᒧᑦ ᐃᓚᒋᔭᖏᓐᓄᓪᓗ.
