1ᐄᓴᕅᓕᒥᐅᑦ ᑕᖕᒫᖅᓯᒪᕕᒋᔭᑎᒃ ᕌᐱᑎ ᕿᒪᒃᐹᑦ. ᑕᖅᑮᓪᓗ ᐱᖓᔪᐊᑦᑕ ᐅᓪᓗᖏᑕ ᓯᕗᓪᓖᖅᐸᖓᓐᓂ ᐃᑦᔨᑉᑎᒥᑦ ᐊᐅᓪᓚᖅᑎᑕᐅᓯᒪᓂᕆᔭᖓᑦᑕ ᑭᖑᓂᖓᓂ ᖃᖅᑲᐅᑉ ᓮᓁᑉ ᓯᐅᕅᓐᓇᐅᓂᖓᓄᐊᖅᐳᑦ. 
2ᐄᓴᕅᓕᒥᐅᑦ ᕆᐱᑎᒥᑦ ᐊᐅᓪᓚᕋᒥᒃ ᖃᖅᑳᓘᑉ ᓮᓁᑉ ᐊᑖᓄᑦ ᑕᖕᒫᖅᑎᖅᐳᑦ, 
3ᒨᓯᓯᓗ ᖃᖅᑳᓗᖕᒧᑦ ᒪᔪᕋᖅᐳᖅ ᒎᑎᒥᒃ ᑲᑎᓯᔭᖅᑐᖅᓗᓂ.
4“ᑕᑯᓚᐅᖅᐳᓯ ᐃᑦᔨᑉᑎᒥᐅᓄᑦ ᖃᓄᐃᓕᐅᓚᐅᕐᖕᓂᓐᓂᒃ, ᖃᓄᖅᓗ ᑕᓯᐅᓚᐅᕐᖕᒪᖔᑦᓯ ᓇᒃᑐᕋᓕᐅᑉ ᐃᓴᕈᕐᖕᒥᓄᑦ ᕿᑐᕐᖓᒥᓂ ᑕᓯᐅᖅᓯᕙᖕᓂᖓᑎᑐᑦ, ᑕᒪᐅᖓᓗ ᑎᑭᐅᑎᑎᓯᒪᓪᓗᓯ ᐅᕙᓐᓄᑦ. 
5ᒫᓐᓇᓕ ᑕᕝᕙ, ᐅᕙᓐᓂᒃ ᓈᓚᖕᓂᐊᕈᑦᓯ ᐊᖏᕈᑎᒋᓯᒪᔭᓐᓂᒡᓗ ᒪᓕᒡᓗᓯ, ᑕᕝᕙ ᐅᕙᓐᓄᑦ ᐃᓄᖁᑕᐅᓂᐊᓕᖅᐳᓯ ᐃᓅᖃᑎᒌᒡᔪᐊᑦ ᐊᑯᕐᖓᓐᓂ; ᓄᓇᖅᔪᐊᖅ ᐃᓘᓐᓇᓂ ᐱᖁᑎᒋᒐᒃᑯ, 
6ᐊᑕᓂᐅᕕᓐᓂᓗ ᑐᓂᕐᕈᓯᖅᑎᑦᓯᔨᖁᑎᒋᓂᐊᖅᐸᑦᓯ ᐃᓅᖃᑎᒌᒡᔪᐊᖑᓗᓯ ᐃᑦᔪᕐᖕᓁᓪᓗᓯ. ᑕᒪᒃᑯᐊᓗ ᐅᖃᐅᓰᑦ ᐄᓴᕅᓕᒥᐅᑦ ᕿᑐᕐᖓᖏᓐᓄᑦ ᐅᖃᐅᓯᕆᔭᒃᓴᕆᕙᓯ.” 
7ᒨᓯᓯᓗ ᐅᑎᕋᒥ ᐃᓄᐃᑦ ᐊᖓᔪᖅᑳᖏᓐᓂᒃ ᕾᖁᔨᕗᖅ, ᑕᒪᒃᑯᐊᓗ ᐅᖃᐅᓰᑦ ᐅᖃᐅᑦᔭᐅᒍᑎᓕᒫᓂ ᐅᖃᐅᓯᕆᕔᑦ, ᐊᑕᓂᐅᑉ ᑍᒫᒃ ᐱᖁᓚᐅᕐᖕᒪᒍ. 
8ᐃᓄᐃᑦ ᑕᕝᕙ ᐊᑕᐅᑦᓯᒃᑯᑦ ᑭᐅᕗᑦ ᐅᖃᖅᓗᑎᒡᓗ, “ᐊᑕᓂᐅᑉ ᐅᖃᐅᓯᕆᔭᓕᒫᖏᑦ ᐱᓇᓱᐊᕐᖕᓂᐊᖅᐸᕗᑦ.” ᒨᓯᓯᐅᓪᓗ ᐃᓄᐃᑦ ᐅᖃᐅᓯᕆᔭᖏᑦ ᐊᑕᓂᕐᖕᒧᑦ ᐅᖃᐅᓯᕆᕔᑦ.
9ᐊᑕᓂᖅᓗ ᐅᖃᖅᐳᖅ ᒨᓯᓯᒧᑦ, “ᑕᑯᒋᑦ ᐃᓕᖕᓄᑦ ᕾᓂᐊᖅᐳᖓ ᓄᕗᔭᒥ ᐃᓛᒃᑰᖅᑐᒦᓪᓗᖓ, ᐃᓄᐃᑦ ᑐᓵᔪᓐᓇᖁᓪᓗᒋᑦ ᐃᓕᖕᓄᑦ ᐅᖃᓪᓚᒃᑎᓪᓗᖓ, ᐃᓕᖕᓂᒡᓗ ᐅᒃᐱᕈᓱᓕᖁᓪᓗᒋᑦ ᑍᒪᓐᖓᑦ.”
10ᐊᑕᓂᖅᓗ ᐅᖃᖅᐳᖅ ᒨᓯᓯᒧᑦ, “ᐃᓄᐃᑦ ᐅᐸᒡᓗᒋᑦ ᐅᖃᐅᑎᒃᑭᑦ ᐅᓪᓗᒥ ᖃᐅᒃᐸᓪᓗ ᐅᐸᓗᖎᔭᖁᓪᓗᒋᑦ ᐃᒻᒥᖕᓂᒃ ᑐᒃᓯᐊᕐᖕᓂᒃᑯᑦ ᓴᓗᒻᒪᖅᓴᖅᓗᑎᒃ, ᐊᓐᓄᕌᒥᖕᓂᒡᓗ ᐅᐊᓴᖅᓗᑎᒃ, 
11ᐅᓪᓗᓪᓗ ᐱᖓᔪᒋᓕᖅᐸᒍ ᐅᐸᓗᖎᖅᓯᒪᔪᒃᓴᐅᕗᑦ; ᐅᓪᓗᒥ ᑕᕝᕙᓂ ᖃᖅᑲᒧᑦ ᓮᓁᒧᑦ ᐊᑕᓂᖅ ᐊᖅᑲᕐᖕᓂᐊᕐᖕᒪᑦ, ᐃᓄᓕᒫᑦ ᑕᑯᓐᓇᖅᑎᓪᓗᒋᑦ. 
12ᐃᓄᐃᑦ ᐅᐸᒍᓐᓇᖅᑕᖏᑕ ᑭᒡᓕᒃᓴᖓᓂᒃ ᓇᓗᓁᖅᓯᓯᒪᔪᒃᓴᐅᕗᑎᑦ, ᐅᖃᐅᑎᓗᒋᓪᓗ, ‘ᐃᒃᐱᒍᓱᑦᓯᐊᕆᑦᓯ ᖃᖅᑲᒧᑦ ᒪᔪᕋᖁᓇᓯ ᐅᕝᕙᓗ ᖃᖅᑲᐅᑉ ᑭᒡᓕᖓ ᐊᒃᑐᖅᑕᐅᔪᒃᓴᐅᓐᖏᓚᖅ; ᓇᓪᓕᐊᓪᓗ ᖃᖅᑲᒥᒃ ᓇᓗᓁᒃᑯᓯᖅᓯᒪᔫᑉ ᐅᖓᑖᓃᑦᑐᒥᒃ ᐊᒃᑐᖅᓯᔪᖅ ᑖᓐᓇ ᑐᖁᑕᐅᔪᒃᓴᐅᕗᖅ; 
13ᓇᓪᓕᐊᑦᑕᓘᓐᓃᑦ ᐊᒡᒐᖏᓐᓂᒃ ᐊᒃᑐᖅᑕᐅᔪᖃᖅᑐᒃᓴᐅᓐᖏᓚᖅ ᓇᓗᓁᒃᑯᓯᖅᓯᒪᔫᑉ ᐅᖓᑖᓅᑐᐊᖅᐸᑦ, ᒥᓪᓗᖅᑕᐅᓗᓂᓕ ᑐᖁᑕᐅᔪᒃᓴᐅᕗᖅ ᐅᕝᕙᓗ ᐱᓯᒃᑕᐅᓗᓂ; ᐃᓅᒐᓗᐊᖅᐸᑦ ᐆᒪᔫᒃᐸᓪᓘᓐᓃᑦ, ᓇᓗᓁᒃᑯᓯᖅᓯᒪᔫᑉ ᐅᖓᑖᓄᐊᖅᑐᕕᓂᕐᖕᒥᒃ ᐆᒪᔪᖃᖅᑐᒃᓴᐅᓐᖏᓚᖅ.’ ᑎᑦᑐᓚᐅᑎᒥᒃ ᓂᓪᓕᐊᑯᑖᒃᑐᖃᖅᐸᑦ ᑕᕝᕙ ᐃᓄᐃᑦ ᖃᖅᑲᐅᑉ ᑭᒡᓕᖓᓄᑦ ᐅᐸᒍᑎᔪᒃᓴᐅᕗᑦ.”
14ᑕᕝᕙ ᒨᓯᓯ ᖃᖅᑲᒥᑦ ᐊᑎᖅᐳᖅ ᐃᓄᖕᓄᐊᖅᓗᓂᓗ, ᐅᖃᐅᑎᕔᑦ ᑐᒃᓯᐊᕐᖕᓂᒃᑯᑦ ᓴᓗᒻᒪᖅᓴᖁᓪᓗᒋᑦ ᐊᓐᓄᕌᒥᖕᓂᒡᓗ ᐅᐊᓴᓕᖅᐳᑦ, 
15ᐃᓄᖕᓄᓪᓗ ᐅᖃᖅᐳᖅ, “ᐅᓪᓗᑦ ᐱᖓᔪᐊᓐᓂ ᐊᑐᐃᓐᓇᐅᔪᒃᓴᐅᕗᓯ; ᒫᓐᓇᒥᑦ ᐱᒋᐊᖅᓗᒍ ᐊᕐᖕᓇᒥᒃ ᐊᒃᑐᐃᔪᒃᓴᐅᓐᖏᓚᓯ.”
16ᐅᓪᓗᓪᓕ ᐱᖓᔪᖓᑦᑕ ᐅᓪᓛᕆᔭᖓᓂ ᑲᓪᓕᖅᐳᖅ ᖃᐅᒻᒪᓪᓛᓪᓗᓂᓗ, ᓄᕗᔭᓗ ᐃᒻᒥᒎᖅᑐᖅ ᓴᖅᑭᑉᐳᖅ ᖃᖅᑳᓘᑉ ᖄᖓᒍᑦ. ᑎᑦᑐᓚᐅᑎᐅᓪᓗ ᓂᐱᖓ ᓂᐱᑑᓪᓗᓂ ᑐᓴᖅᑕᐅᕗᖅ, ᐃᓄᓕᒫᓪᓗ ᓄᓇᓕᖕᓃᑦᑐᑦ ᑲᑉᐱᐊᓱᓕᖅᐳᑦ ᖁᐊᖅᓵᖅᓗᑎᒡᓗ. 
17ᒨᓯᓯᐅᓪᓗ ᐃᓄᐃᑦ ᑕᕝᕙᓐᖓᑦ ᑕᖕᒫᖅᓯᒪᕕᖕᒥᖕᓂᑦ ᓅᑎᑉᐰᑦ ᒎᑎᒥᒃ ᑲᑎᓯᔭᖅᑐᖁᓪᓗᒋᑦ, ᖃᖅᑳᓘᓪᓗ ᐊᑖᓂ ᑭᒡᓕᖓᓃᓕᖅᐳᑦ. 
18ᖃᖅᑳᓘᓪᓗ ᓮᓁᑉ ᖄᖓ ᐳᔪᕐᖕᒧᑦ ᐅᓕᒃᓯᒪᕗᖅ ᐊᑕᓂᐅᑉ ᐊᖅᑲᖅᕕᒋᖕᒪᒍ ᐃᑯᐊᓚᔪᒧᑦ. ᐳᔪᖓᓗ ᖁᒻᒧᐊᒃᐳᖅ ᐃᒐᐅᑉ ᐳᔪᖓᑎᑐᑦ, ᐃᓄᐃᓪᓗ ᓴᔪᒃᐳᑦ ᐊᖏᔪᒥᒃ. 
19ᑎᑦᑐᓚᐅᑎᐅᓪᓗ ᓂᐱᖓ ᓂᐱᖅᑯᖅᑐᓯᕙᓪᓕᐊᓚᐅᖅᐳᖅ. ᒨᓯᓯᓗ ᐅᖃᕐᖕᒪᑦ ᒎᑎᐅᑉ ᑭᐅᕚ ᑲᓪᓕᕐᖕᒧᑦ. 
20ᐊᑕᓂᖅᓗ ᐊᖅᑲᕋᒥ ᖃᖅᑳᓘᑉ ᖄᖓᓄᐊᖅᐳᖅ ᓮᓁᒧᑦ. ᒨᓯᓯᓗ ᖃᖅᑳᓘᑉ ᖄᖓᓄᑦ ᕾᖁᕚ, ᒨᓯᓯᓗ ᒪᔪᕋᖅᐳᖅ ᖃᖅᑲᐅᑉ ᖄᖓᓄᑦ. 
21ᐊᑕᓂᐅᓪᓗ ᒨᓯᓯ ᐅᖃᐅᑎᕚ, “ᐃᓄᐃᑦ ᐊᖅᑲᖅᕕᒋᒍᕕᒋᑦ ᐅᖃᐅᑎᓂᐊᖅᐸᑎᑦ ᖄᖏᕆᐊᖃᓐᖏᑕᒥᖕᓂᒃ ᖄᖏᖅᓯᑦᑍᓕᖁᓗᒋᑦ ᐅᕙᓐᓂᒃ ᑕᑯᔭᖅᑐᕋᓱᒡᓗᑎᒃ. ᖄᖏᕆᐊᖃᓐᖏᑕᒥᖕᓂᒃ ᖄᖐᒃᐸᑕ ᑕᕝᕙ ᐅᓄᖅᑐᑦ ᑐᖁᓂᐊᖅᐳᑦ. 
22ᑐᓂᕐᕈᓯᖅᑎᑦᓯᔩᓪᓘᓐᓃᑦ ᐊᑕᓂᕐᖕᒧᑦ ᖃᒡᓕᓂᐊᕈᑎᒃ ᐃᒻᒥᖕᓂᒃ ᓴᓗᒻᒪᖅᓴᖅᑐᒃᓴᐅᕗᑦ, ᑍᒤᓕᐅᖏᑉᐸᑕ ᑕᕝᕙ ᐊᑕᓂᐅᑉ ᓱᒋᐊᕐᖕᓂᐊᖅᐰᑦ.”
23ᒨᓯᓯᓗ ᐅᖃᖅᐳᖅ ᐊᑕᓂᕐᖕᒧᑦ, “ᐃᓄᐃᑦ ᖃᖅᑲᒧᑦ ᓮᓁᒧᑦ ᒪᔪᕋᕈᓐᓇᓐᖏᓚᑦ, ᐃᕝᕕᑦ ᓇᖕᒥᓂᖅ ᐅᖃᓚᐅᕋᕕᑦ, ᐃᒫᒃ; ‘ᖃᖅᑲᐅᑉ ᐅᐸᒃᑕᐅᓂᒃᓴᖓᑕ ᑭᒡᓕᒃᓴᖓᓂᒃ ᓇᓗᓁᒃᑯᓰᔪᒃᓴᐅᕗᑎᑦ, ᐃᑦᔪᕐᖕᓁᑎᓪᓗᒍᓗ.’”
24ᐊᑕᓂᐅᓪᓗ ᑭᐅᕚ, “ᑕᐅᓄᖓ ᐊᒻᒧᐊᓚᐅᕆᑦ, ᐂᕈᓂ ᐱᖃᑎᒋᓕᖅᓗᒍ ᒪᔪᐊᕐᖕᓂᐊᕋᑦᓯᒃ; ᑐᓂᕐᕈᓯᖅᑎᑦᓯᔩᓪᓕ ᐃᓄᐃᓪᓗ ᐅᐸᒃᑕᐅᔪᓐᓇᖅᑑᑉ ᐅᖓᑖᓄᐊᖅᑐᖃᖅᑐᒃᓴᐅᓐᖏᓚᑦ ᐅᐸᒍᑎᓇᓱᐊᖅᓗᑎᒃ ᐊᑕᓂᕐᖕᒧᑦ, ᓱᒋᐊᖅᑕᐅᔪᒃᓴᐅᖁᓇᒋᑦ.” 
25ᑕᕝᕙ ᒨᓯᓯ ᖃᖅᑲᒥᑦ ᐊᒻᒧᐊᒃᐳᖅ ᐃᓄᖕᓄᑦ ᐅᖃᐅᑎᓪᓗᒋᓪᓗ ᐊᑕᓂᐅᑉ ᐅᖃᐅᓯᕆᓚᐅᖅᑕᖏᓐᓂᒃ.
