1ᑍᒤᒻᒪᑦ, ᑍᒫᒃ ᐅᓄᖅᑎᒋᔪᖅᔪᐊᓂᒃ ᓇᓗᓁᖅᓯᔨᓂᒃ ᐊᕙᑕᖏᖅᑕᐅᓯᒪᒐᑦᑕ, ᐅᕙᑦᑎᓐᓄᑦ ᐊᒡᕕᐊᖅᑐᑦ ᐲᔭᓚᐅᖅᓚᕗᑦ, ᐊᔪᕐᖕᓃᑦ ᐅᕙᑦᑎᓐᓄᑦ ᓂᐱᓐᖓᔪᑦ, ᐅᖁᒤᒃᓴᐅᑎᒋᔭᕗᓪᓗ; ᕿᓄᐃᓵᖅᓗᑕ ᐅᓪᓚᐅᑎᓚᐅᖅᑕ ᑲᑦᓱᖕᒊᖅᓯᒪᓗᑕ ᐅᐸᒐᓱᐊᖅᑕᕗᑦ ᓯᕗᓂᑦᑎᓐᓃᒻᒪᑦ, 
2ᔩᓱᓯ ᑕᑯᓐᓈᖅᓗᒍ ᐅᒃᐱᕐᖕᓂᑦᑕ ᑲᔪᓯᓂᖓᓂᒃ ᐱᒋᐊᖅᑎᑦᓯᔨᐅᓪᓗᓂᓗ ᓈᒻᒪᒃᓯᑎᑦᓯᔪᖅ, ᑖᓐᓇ ᖁᕕᐊᓱᖕᓂᒃᓴᒥᓂᒃ ᑕᑯᓐᓈᕋᒥ ᓴᓐᓂᖓᔪᓕᒃ ᕿᓄᐃᓵᖅᓗᓂ ᐊᑐᓚᐅᖅᐹ, ᑲᓐᖑᓇᕐᖕᓂᖓ ᑲᒪᒋᓇᒍ, ᒫᓐᓇᓗ ᐃᒃᓯᕙᓕᖅᐳᖅ ᒎᑎᐅᑉ ᐃᒃᓯᕙᐅᑕᖅᔪᐊᖓᑕ ᑕᓕᖅᐱᐊᓂ.
3ᐃᓱᒪᒋᓚᐅᖅᓯᐅᒃ ᑖᑦᓱᒪ ᐊᑐᓚᐅᖅᑕᖓ ᐊᖏᔪᒥᒃ ᕿᓄᐃᓵᓚᐅᖅᐳᖅ ᐊᔪᖅᑐᓕᔪᓄᑦ ᐊᑭᕋᖅᑐᖅᑕᐅᒐᓗᐊᕋᒥ, ᓴᓐᖐᓕᖁᓇᓯ ᓴᐱᓕᖁᓇᓯᓗ. 
4ᐊᔪᖅᑐᓕᓂᕐᖕᒥᒃ ᓵᓚᖃᕋᓱᐊᖅᑎᓪᓗᓯ ᑐᖁᑕᐅᑐᐃᓐᓇᕆᐊᖃᓕᖅᓗᓯ ᓱᓕ ᐱᓚᐅᖏᓐᓇᑦᓯ. 
5ᐳᐃᒍᖅᐱᓯᐅᒃ? ᐅᖃᐅᓰᑦ ᐱᕙᓪᓕᕐᖕᓇᖅᑐᑦ ᐃᓕᑦᓯᓐᓄᑦ ᐅᖃᐅᓯᐅᓯᒪᔪᑦ ᕿᑐᕐᖓᖃᕐᖕᓂᕋᖅᑐᑦ?
6ᐊᑕᓂᐅᑉ ᓇᒡᓕᒋᔭᓂ ᐋᖅᑭᒋᐊᖅᐸᖕᒪᒋᑦ,
7ᐋᖅᑭᒋᐊᖅᑕᐅᓂᐅᓪᓕ ᐅᖁᒤᓐᓂᖓᓂᒃ ᕿᓄᐃᓵᕈᑎᖃᕆᐊᖃᖅᐳᓯ. ᑕᒪᑐᒨᓇ ᒎᑎᐅᑉ ᓴᖅᑭᑎᑦᓯᕕᒋᕚᓯ ᕿᑐᕐᖓᖃᕐᖕᓂᕐᖕᒥᓂᒃ; ᓇᓪᓕᐊᓐᓂᒃ ᕿᑐᕐᖓᕆᔭᐅᔪᒥᒃ ᐊᑖᑕᒥᓄᑦ ᐋᖅᑭᒋᐊᖅᑕᐅᓚᐅᖅᓯᒪᖏᑦᑐᖃᖅᐹ? 
8ᐋᖅᑭᒋᐊᖅᑕᐅᕙᖏᒃᑯᑦᓯᓕ, ᐊᓯᓕᒫᓯ ᐋᖅᑭᒋᐊᖅᑕᐅᕙᒃᑎᓪᓗᒋᑦ, ᑕᕝᕙ ᑖᑦᓱᒧᖓ ᕿᑐᕐᖓᕆᔭᐅᓐᖏᓚᓯ ᑕᒫᓐᖕᒊᓐᓇᖅᓕ ᐃᓅᓯᒪᕗᓯ. 
9ᑎᒥᑦᑎᒍᑦ ᐊᑖᑕᒋᔭᕗᑦ ᓱᒋᐊᖅᑎᒋᕙᓚᐅᕋᑦᑎᒋᑦ ᐅᐱᒋᑦᓯᐊᖅᐸᒡᓗᒋᓪᓗ. ᑕᕝᕙᓕ ᐊᓂᕐᖕᓂᒃᑯᑦ ᐊᑖᑕᒋᔭᕗᑦ ᓈᓚᒐᒃᓴᕆᓐᖏᓚᕘᑦ ᐃᓅᖁᓪᓗᑕ? 
10ᑎᒥᑦᑎᒍᑦ ᐊᑖᑕᑦᑕ ᐋᖅᑭᒋᐊᖅᐸᓚᐅᖅᐹᑎᒍᑦ ᓯᕕᑭᑦᑐᒥᒃ ᓈᒻᒪᒐᓱᒋᔭᒥᖕᓄᑦ, ᒎᑎᐅᓪᓕ ᐋᖅᑭᒋᐊᖅᐸᒃᐹᑎᒍᑦ ᐅᕙᑦᑎᓐᓄᑦ ᐱᕙᓪᓕᕐᖕᓇᖅᑐᒥᒃ, ᐃᑦᔪᕐᖕᓁᓐᓂᖓᓂᒃ ᐃᓚᖏᐅᑎᖃᑕᐅᖁᓪᓗᑕ. 
11ᐋᖅᑭᒋᐊᖅᑕᐅᑎᓪᓗᑕ ᐃᓱᒪᒋᕙᕗᑦ ᖁᕕᐊᓱᖏᑦᔪᑎᒃᓴᐅᓇᓱᒋᓪᓗᒍ ᕿᒃᓴᐅᑎᒋᕙᕗᑦ; ᐋᖅᑭᒋᐊᖅᑕᐅᕙᒃᑐᓪᓕ ᐱᕈᖅᓴᑎᓪᓗᒋᑦ ᑭᖑᓂᖓᒍ ᓮᒪᓇᖅᑐᒥᒃ ᐃᓅᓯᖃᓕᖅᐸᒃᐳᑦ ᑕᒪᑐᒨᓇ ᐃᓕᓐᓂᐊᖅᑎᑕᐅᓯᒪᓂᕐᖕᒥᒍᑦ.
12ᑍᒤᒻᒪᑦ ᐊᒡᒐᓯ ᓂᕕᖓᔪᑦ ᖁᒻᒧᒃᑎᓕᖅᓯᒋᒃ ᓰᖅᑯᓯᓗ ᓄᑭᑭᑦᑑᒃ ᓴᓐᖏᒃᑎᓴᓕᖅᓯᒋᒃ, 
13ᐊᖅᑯᑦ ᑐᑭᓕᐊᖅᑐᖅ ᐊᑐᓕᖅᓯᐅᒃ ᐃᑎᒐᓯ ᑐᓯᐊᑦᔪᑎᓯ ᐅᕐᕈᐊᒃᓯᖁᓇᒋᑦ ᐋᖅᑭᒃᑕᐅᖔᖁᓪᓗᒋᓪᓕ.
14ᐃᓅᖃᑎᓕᒫᑦᓯᓐᓂᒃ ᐃᓅᖃᑎᖃᑦᓯᐊᕋᓱᐊᕆᑦᓯ, ᐃᓅᓯᖃᖅᓗᓯᓗ ᐃᑦᔪᕐᖕᓁᑦᑐᒥᒃ ᑍᒫᒃ ᐃᓅᓯᖃᖏᑦᑐᑦ ᐊᑕᓂᖅ ᑕᑯᓂᐊᖏᒻᒪᑦᔪᒃ. 
15ᖃᐅᔨᓴᕆᑦᓯ ᒎᑎᐅᑉ ᐱᔪᓐᓇᖅᑎᑦᓯᓂᖓᓂᒃ ᐊᓐᓁᔪᖃᖁᓇᒍ; ᐱᕈᖅᑐᑎᑐᑦ ᒪᒤᓕᔪᑎᑐᑦ ᑍᒤᓕᔪᖃᖅᑍᓕᓕ ᐊᑭᕋᖅᑐᖅᑎᒌᖕᓂᕐᖕᒥᒃ ᓴᖅᑭᑎᑦᓯᔪᒥᒃ, ᐅᓄᖅᑐᓪᓗ ᑕᒪᑐᒧᖓ ᓱᒃᑯᑎᖅᑕᐅᖁᓇᒋᑦ. 
16ᐊᕐᖕᓇᕐᖕᓂᐊᖅᑐᖃᖁᓇᒍ ᐊᖑᓐᓂᐊᖅᑐᖃᖁᓇᒍᓗ ᒎᑎᒥᒃ ᐃᓱᒪᖃᖏᑦᑐᖃᖁᓇᒍᓘᓐᓃᑦ ᐄᓴᑐᑦ ᑍᒤᑦᑐᒥᒃ, ᑖᑦᓱᒪ ᐊᑕᐅᓯᐊᖅᓗᓂ ᓂᕆᔭᒃᓴᒥᓄᑦ ᐃᕐᖕᓂᐊᖑᖅᑳᖅᓯᒪᓂᓂ ᑐᓐᓂᖅᑯᑎᒋᓚᐅᕐᖕᒪᒍ. 
17ᑭᖑᓂᖓᒍᑦ ᖃᐅᔨᒪᒐᑦᓯ, ᑭᖑᕐᖑᑎᔭᒃᓴᒥᒃ ᐱᔪᒪᓪᓗᓂ ᓮᒻᒪᖅᑎᑕᐅᔪᒪᓚᐅᕋᓗᐊᕐᖕᒪᑦ, ᐊᔪᓕᖅᑎᑕᐅᓚᐅᖅᐳᖅᓕ, ᐱᓂᐊᕐᖕᓂᕆᔭᖓ ᐊᓯᑦᔨᖅᑕᐅᔪᓐᓁᓪᓕᓚᐅᕐᖕᒪᑦ, ᐊᒡᓛᑦ ᕿᐊᓪᓗᓂ ᐱᔪᒪᓇᓱᐊᓕᕋᓗᐊᕐᖕᒪᑦ.
18ᖃᖅᑲᒧᑦ ᐊᒃᑐᖅᑕᐅᔪᓐᓇᖅᑐᒧᑦ ᑎᑭᖏᓐᓇᑦᓯ, ᐃᑯᐊᓚᔪᖃᖅᑐᒧᑦ, ᑕᒃᓯᖅᑐᒧᓪᓗ, ᑖᖅᑐᖅᔪᐊᒧᓪᓗ, ᐊᓄᕆᖅᔪᐊᖅᑐᒧᓪᓗ, 
19ᑎᑦᑐᓚᐅᑎᐅᓪᓗ ᓂᐱᖓᓂᒃ, ᐅᖃᓪᓚᒃᑑᓪᓗ ᓂᐱᖓᓂᒃ ᐃᓄᐃᑦ ᑐᓴᕋᒥᒃ ᕿᓄᓕᓚᐅᖅᐳᑦ ᑍᒤᑦᑐᒥᒃ ᑐᓴᒃᑲᓐᓂᕈᒪᔪᓐᓃᖅᓗᑎᒃ. 
20ᐅᖃᓪᓚᒃᑑᑉ ᐱᖁᔨᓂᖓᓂᒃ ᓲᖑᓗᐊᖅᓴᕋᒥᒃ ᐃᒤᓕᔪᒥᒃ, “ᐊᒡᓛᑦ ᓂᖅᔪᑏᑦ ᓇᓪᓕᐊᓐᓄᑦ ᖃᖅᑲᖅ ᐊᒃᑐᖅᑕᐅᒃᐸᑦ, ᑖᓐᓇ ᒥᓪᓗᖅᑕᐅᓗᓂ ᑐᖁᑕᐅᔪᒃᓴᐅᕗᖅ.” 
21ᑕᑯᔭᐅᔪᓪᓗ ᑲᑉᐱᐊᓇᖅᑐᐊᓘᖕᒪᑕ ᒨᓯᓯ ᐅᖃᓚᐅᖅᐳᖅ, “ᑲᑉᐱᐊᓱᖕᓂᕐᖕᒧᑦ ᓴᔪᓕᖅᐳᖓ.”
22ᐃᓕᑦᓯᓕ ᖃᖅᑲᒧᑦ ᓮᐅᓂᒧᑦ ᑎᑭᓯᒪᕗᓯ ᒎᑎᐅᑉ ᑐᖁᓱᐃᑦᑑᑉ ᐃᒡᓗᒐᓴᒡᔪᐊᖁᑎᖏᓐᓄᑦ, ᔪᕉᓴᓚᒧᑦ ᕿᓚᖕᒦᑦᑐᒧᑦ, ᐂᖏᓕᒐᓴᒡᔪᐊᓄᓪᓗ ᓈᓴᖅᑕᐅᔪᓐᓇᖏᑦᑐᓄᑦ ᖁᕕᐊᓱᖃᑎᒌᒡᓗᑎᒃ ᑲᑎᒪᔪᓄᑦ, 
23ᑕᒪᓐᓇ ᐅᐸᒃᑕᓯ ᒎᑎᐅᑉ ᐊᖓᔪᒃᓕᖅᐹᖁᑎᖏᑕ ᑲᑎᒪᕕᖓ, ᑕᕝᕙᓃᑦᑐᓪᓗ ᐊᑎᖏᑦ ᑎᑎᕋᖅᓯᒪᕗᑦ ᕿᓚᖕᒥ, ᒎᑎᒧᓪᓗ ᑎᑭᑉᐳᓯ, ᑕᒤᓐᓂᒃ ᐃᖅᑲᖅᑐᐃᔪᒧᑦ, ᐃᓄᐃᓪᓗ ᓇᓛᒎᖅᑐᑦ ᐊᓂᕐᖕᓂᖏᑕ ᓈᒻᒪᒃᓯᑎᑕᐅᕕᖏᓐᓄᑦ, 
24ᔩᓱᓯᓗ ᐅᐸᒃᐸᓯ, ᐊᖏᖃᑎᒌᖕᓂᕐᖕᒥᒃ ᓄᑖᒥᒃ ᐱᔨᑦᓯᖅᑐᖅ, ᐊᐅᖕᒧᓪᓗ ᓯᖅᐸᖅᓴᖅᑕᐅᓯᒪᔪᒧᑦ ᐂᐱᓕᐅᑉ ᐊᐅᖓᓂᑦ ᐱᐅᓂᖅᓴᒥᒃ ᐅᖃᐅᓯᖃᖅᑐᒧᑦ.
25ᐃᒃᐱᒍᓱᑦᓯᐊᕆᑦᓯ ᐅᖃᓪᓚᒃᑐᖅ ᓈᓚᒍᒪᖏᓪᓗᒍ ᐱᖁᓇᓯ. ᑍᒃᑯᐊ ᓄᓇᖅᔪᐊᕐᖕᒦᓪᓗᓂ ᐅᖃᓪᓚᒃᑎᓪᓗᒍ ᓈᓚᒍᒪᓚᐅᖏᑦᑐᑦ ᕿᒫᕕᒃᓮᕈᑎᓚᐅᕐᖕᒪᑕ, ᐅᕙᒍᓪᓕ ᐊᖏᓂᖅᓴᒥᒃ ᕿᒫᔪᓐᓇᕐᖕᓂᐊᓐᖏᓚᒍᑦ ᕿᓚᖕᒦᑦᑑᑉ ᐅᖃᐅᓯᖏᓐᓂᒃ ᓈᓚᒍᒪᓂᐊᖏᒃᑯᑦᑕ. 
26ᑍᑦᓱᒪᓂ ᓂᐱᖓᑕ ᓄᓇᖅᔪᐊᖅ ᓴᔪᒃᑎᓚᐅᖅᐹ; ᒫᓐᓇᓕ ᐊᖏᕈᑎᖃᖅᓗᓂ ᐅᖃᖅᓯᒪᕗᖅ, “ᓱᓕ ᐊᑕᐅᓯᐊᖅᓗᖓ ᓴᔪᒃᑎᑦᓯᒃᑲᓐᓂᕐᖕᓂᐊᖅᐳᖓ ᓄᓇᖅᔪᐊᕐᖕᒥ ᑭᓯᐊᓂᐅᖏᑦᑐᖅ ᕿᓚᖕᒥᓕᑦᑕᐅᖅ.” 
27ᐅᓇ ᐅᖃᐅᓯᖅ, “ᓱᓕ ᐊᑕᐅᓯᐊᖅᓗᖓ,” ᓇᓗᓇᖏᑦᑐᒥᒃ ᓴᖅᑭᑎᑦᓯᕗᖅ ᐱᓐᖑᖅᑎᑕᐅᓯᒪᔪᑦ ᐊᐅᓚᑎᑕᐅᓂᐊᕐᖕᒪᑕ ᐲᖅᑕᐅᓗᑎᒡᓗ, ᑖᒃᑯᐊ ᐊᐅᓚᑎᑕᐅᔪᓐᓇᖏᑦᑐᑦ ᑍᒤᓕᖕᒊᓐᓇᓕᖁᓪᓗᒋᑦ.
28ᑍᒤᒻᒪᑦ ᖁᔭᓕᓚᐅᖅᑕ ᐊᑕᓂᐅᕕᖕᒥᒃ ᐊᐅᓚᑎᑕᐅᔪᓐᓇᖏᑦᑐᒥᒃ ᐱᑎᑕᐅᓯᒪᓕᕋᑦᑕ, ᖁᔭᓕᓗᑕ ᒎᑎ ᑐᒃᓯᐊᖅᕕᒋᓚᐅᖅᓚᕗᑦ ᑖᑦᓱᒪ ᖁᕕᐊᒋᔭᖓᒍᑦ, ᐃᒃᐱᒋᑦᓯᐊᖅᓗᒍ ᐃᓕᕋᒋᓗᒍᓗ; 
29ᒎᑎᕗᑦ ᐃᑯᒪᐅᖕᒪᑦ ᓄᖒᑦᓯᔪᖅᔪᐊᖅ.
