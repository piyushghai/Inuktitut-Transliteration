1ᐊᐴᓗᓯ ᑯᕆᓐᑎᒦᑎᓪᓗᒍ, ᐸᐅᓗᓯ ᐃᐱᓱᓯᒧᐊᖅᐳᖅ ᓄᓇᒃᑯᑦ ᑐᕅᓐᓇᖅᓗᓂ. ᑕᕝᕙᓂᓗ ᐃᓕᓐᓂᐊᖅᑎᓂᒃ ᑲᑎᓯᕗᖅ. 
2ᐅᖃᐅᑎᓪᓗᒋᓪᓗ, “ᐅᒃᐱᓕᕋᑦᓯ ᐊᓂᕐᖕᓂᖅ ᐃᑦᔪᕐᖕᓁᑦᑐᖅ ᐱᓯᒪᓕᖅᐱᓯᐅᒃ?”
3ᐸᐅᓗᓯᐅᓪᓗ ᐅᖃᐅᑎᕔᑦ, “ᖃᓄᖅᓕ ᐹᑉᑎᑕᐅᓯᒪᕕᓰ?”
4ᐸᐅᓗᓯᓗ ᐅᖃᖅᐳᖅ, “ᔪᐊᓇᓯᐅᑉ ᐹᑉᑎᑦᓯᑦᔪᑖ ᐊᑐᓚᐅᖅᐳᖅ ᐃᓄᖕᓄᑦ ᐱᐅᖏᑦᑐᓕᓂᕐᖕᒥᖕᓂᒃ ᖃᕿᐊᓕᕈᒪᔪᓄᑦ; ᐅᖃᐅᑎᓪᓗᒋᓪᓗ ᐃᓄᐃᑦ ᐅᒃᐱᖁᓪᓗᒋᑦ ᑭᖑᓂᕐᖕᒥᒍᑦ ᕾᓂᐊᖅᑐᒧᑦ, ᑕᕝᕙ ᔩᓱᓯᒧᑦ.”
5ᑖᒃᑯᐊᓗ ᑕᒪᑐᒥᖓ ᑐᓴᕋᒥᒃ, ᐹᑉᑎᑕᐅᓕᖅᐳᑦ ᐊᑕᓂᐅᑉ ᔩᓱᓯᐅᑉ ᐊᑎᖓᓄᑦ. 
6ᐸᐅᓗᓯᐅᓪᓗ ᐸᑎᒻᒥᖕᒪᒋᑦ, ᐊᓂᕐᖕᓂᐅᑉ ᐃᑦᔪᕐᖕᓁᑦᑑᑉ ᐊᖅᑲᖅᕕᒋᕔᑦ; ᐅᖃᓪᓚᓕᖅᐳᓪᓗ ᐅᖃᐅᓯᕐᖕᓄᑦ ᑐᓴᕐᖓᖅᑕᓄᑦ, ᒎᑎᐅᓪᓗ ᐅᖃᖁᔭᖏᓐᓂᒃ ᐅᖃᓪᓚᓕᖅᓗᑎᒃ. 
7ᑖᒃᑯᐊᓗ ᑲᑎᓪᓗᒋᑦ ᐊᖑᑎᑦ 12-ᑦ ᖃᓂᒋᔭᖓᓃᓚᐅᖅᐳᑦ.
8ᐸᐅᓗᓯᓗ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓐᓄᐊᖅᐳᖅ, ᑕᖅᑭᓂᒡᓗ ᐱᖓᓱᓂᒃ ᐃᓄᐃᑦ ᐅᖃᖃᑎᒋᕔᑦ ᓯᕘᕋᓇᓂ, ᓇᓗᔪᓐᓁᖅᑎᓐᓇᓱᐊᖅᓗᒋᑦ ᒎᑎᐅᑉ ᐊᑕᓂᐅᕕᖓᓂᒃ; 
9ᐃᓚᖏᓪᓕ ᓯᑎᔪᐊᓘᖕᒪᑕ ᐅᒃᐱᖏᒻᒪᑕᓗ, ᐊᑕᓂᕐᖕᒧᓪᓗ ᒪᓕᒃᑎᐅᓂᖅ ᐱᐅᖏᑦᑐᐊᓘᓂᕋᖅᓗᒍ ᐅᖃᐅᓯᕆᖕᒪᑦᔪᒃ ᐃᓄᐃᑦ ᓵᖏᓐᓂ, ᐸᐅᓗᓯᐅᑉ ᕿᒪᒃᐰᑦ, ᐃᓕᓐᓂᐊᖅᑐᓪᓕ ᐃᓚᒋᓪᓗᒋᑦ, ᖃᐅᑕᒫᑦ ᐅᖃᖃᑎᒋᓕᖅᐰᑦ ᐃᓕᓐᓂᐊᖅᕕᖕᒥ ᑍᕋᓅᓯᒥᒃ ᐊᑎᓕᖕᒥ. 
10ᑍᒤᓕᐅᓚᐅᖅᐳᓪᓗ ᐊᕐᕌᒎᖕᓂᒃ ᒪᕐᕉᖕᓂᒃ, ᑍᒤᒻᒪᑦ ᐂᓯᐊᒥ ᓄᓇᖃᖅᑐᓕᒫᑦ ᐊᑕᓂᐅᑉ ᐅᖃᐅᑕᐅᓂᖓᓂᒃ ᑐᓴᐅᒪᓕᖅᐳᑦ, ᔫᑎᓪᓗ ᒍᕇᑭᓪᓗ.
11ᒎᑎ ᑲᒪᓇᖅᑐᖅᔪᐊᓂᒃ ᐱᓇᓱᐊᓚᐅᖅᐳᖅ ᐸᐅᓗᓯ ᐊᖅᑯᑎᒋᓪᓗᒍ, 
12ᐊᒡᓛᓪᓘᓐᓃᑦ ᖁᖓᓯᕈᑏᑦ+ ᐊᓪᓚᕈᑏᓪᓘᓐᓃᑦ ᐸᐅᓗᓯᐅᑉ ᑎᒥᖓᓄᑦ ᐊᒃᑐᖅᓯᒪᔪᑦ ᖃᓂᒪᔪᓄᐊᕈᑦᔭᐅᔭᕌᖓᑕ, ᑕᕝᕙ ᖃᓂᒻᒪᓰᑦ ᐊᓂᕗᑦ, ᐊᓂᕐᖕᓂᖅᓗᐃᓪᓗ ᐊᓂᕗᑦ ᑖᒃᑯᓇᓐᖓᑦ. 
13ᐃᓚᖏᓪᓗ ᔫᑎᑦ ᐊᓂᕐᖕᓂᖅᓗᖕᓂᒃ ᐊᓂᑎᑦᓯᕙᒃᑐᑦ ᐊᑕᓂᐅᑉ ᔩᓱᓯᐅᑉ ᐊᑎᖓᓂᒃᑕᐅᖅ ᐊᑐᕋᓱᐊᓕᖅᐳᑦ ᐅᖃᖅᓗᑎᒃ, “ᐊᓂᖁᕙᑦᓯ ᔩᓱᓯᐅᑉ ᐊᑎᖓᓂ, ᐸᐅᓗᓯᐅᑉ ᐊᔪᕆᖅᑐᐃᑦᔪᑎᒋᔭᖓᓂ.” 
14ᔫᑎᑦ ᑐᓂᕐᕈᓯᖅᑎᑦᓯᔨᖏᑕ ᐊᖓᔪᖅᑳᖓᑦᑕ ᓰᕙᒥᒃ ᐊᑎᓕᐅᑉ ᐃᕐᖕᓂᖏᑦ 7-ᐃᑦ ᑍᒤᓕᐅᕋᓱᐊᓚᐅᖅᐳᑦ.
15ᐊᓂᕐᖕᓂᖅᓘᓪᓕ ᑭᐅᕔᑦ, “ᔩᓱᓯ ᖃᐅᔨᒪᕙᕋ, ᐸᐅᓗᓯᓗᑦᑕᐅᖅ ᖃᐅᔨᒪᒋᕙᕋ; ᐃᓕᑦᓯᓕ ᑭᓇᒃᑰᕕᓰ?”
16ᐃᓅᓪᓕ ᐊᓂᕐᖕᓂᖅᓗᖕᒥᒃ ᐃᓗᒻᒥᖅᑕᐅᓯᒪᔫᑉ ᑖᒃᑯᐊ ᐅᐸᒃᑐᖅᐰᑦ, ᓵᓚᒋᓪᓗᒋᓪᓗ, ᑖᒃᑯᐊᓗ ᐃᒡᓗᒥᑦ ᕿᒫᕗᑦ, ᐊᓐᓄᕌᖏᑦ ᐊᓕᒃᑐᖅᓯᒪᓪᓗᑎᒃ ᑭᓪᓕᐊᓯᒪᓪᓗᑎᒡᓗ. 
17ᑕᒪᓐᓇᓗ ᑐᓴᐅᒪᔭᐅᓕᖅᐳᖅ ᐃᐱᓱᓯᒥᐅᓕᒫᓄᑦ, ᔫᑎᓂᑦ ᒍᕇᑭᓂᓪᓗ; ᑕᒪᕐᖕᒥᒡᓗ ᓯᕘᕋᓂᕐᖕᒥᒃ ᐃᓗᒻᒥᖅᑕᐅᕗᑦ; ᔩᓱᓯᐅᓪᓗ ᐊᑎᖓ ᐊᖏᓂᖅᓴᒥᒃ ᐃᒃᐱᒋᔭᐅᑦᓯᐊᓕᖅᐳᖅ. 
18ᐅᓄᖅᑐᓪᓗ ᐅᒃᐱᓕᖅᑐᑦ ᕾᕗᑦ, ᑕᒻᒪᖅᓯᒪᓂᕆᓚᐅᖅᑕᒥᖕᓂᒃ ᐅᖃᐅᓯᖃᖅᓗᑎᒃ, ᐱᓂᐊᖅᓗᖕᓂᕆᓚᐅᖅᑕᒥᖕᓂᒡᓗ ᓴᖅᑭᑎᑦᓯᓪᓗᑎᒃ. 
19ᐅᓄᖅᑐᓪᓗ ᐊᖓᒃᑰᓚᐅᖅᑐᑦ, ᐅᖃᓕᒫᒐᕐᖕᓂᒃ ᐊᖓᒃᑰᑦᔪᑎᒥᖕᓂᒃ ᕾᑦᓯᕗᑦ ᐃᑭᓪᓗᒋᓪᓗ ᐃᓄᐃᑦ ᑕᒃᑯᐊᓂ; ᐊᖓᒃᑰᑦᔪᑏᓪᓗ ᐃᑭᑕᐅᔪᑦ ᐊᑭᖏᑦ ᖃᐅᔨᓇᓱᐊᕋᒥᑦᔪᒃ ᑲᑎᓪᓗᒋᑦ ᐊᑭᖃᓚᐅᖅᐳᑦ 50,000-ᓂᒃ ᓯᐅᓪᕕᕆᓂᒃ. 
20ᑍᒫᒃ ᐊᑕᓂᐅᑉ ᐅᖃᐅᑕᐅᓂᖓ ᐱᔪᓐᓇᕐᖕᓂᕐᖕᒥᒃ ᓴᖅᑭᑎᑦᓯᓪᓗᓂ ᐱᕙᓪᓕᐊᕗᖅ ᓇᒧᑐᐃᓐᓇᖅ.
21ᑕᒪᒃᑯᐊ ᐱᓚᐅᖅᑎᓪᓗᒋᑦ, ᐸᐅᓗᓯ ᐊᓂᕐᖕᓂᒃᑯᑦ ᐃᓱᒪᑖᖅᐳᖅ ᒪᓯᑑᓂᐊᒃᑰᖅᓗᓂ ᐊᑬᐊᒃᑯᓪᓗ ᔪᕉᓴᓚᒧᐊᕈᒪᓪᓗᓂ, ᐅᖃᖅᐳᖅ, “ᑍᑲᓃᓚᐅᖅᓗᖓ, ᕉᒪᒧᐊᕆᐊᖃᕆᕗᖓ.” 
22ᑍᒤᒻᒪᑦ ᑎᓕᓯᕗᖅ ᐃᑲᔪᖅᑎᒥᓂᒃ ᒪᕐᕉᖕᓂᒃ, ᑎᒧᑎᒥᒃ ᐃᕌᔅᑕᓯᒥᒡᓗ ᒪᓯᑑᓂᐊᒧᑦ, ᓇᖕᒥᓂᖅᓕ ᐂᓯᐊᒦᒃᑲᓐᓂᓕᖅᐳᖅ.
23ᑍᑦᓱᒪᓂ ᐃᐱᓱᓯᒥ ᐃᓗᐊᖏᑦᔪᑎᒃᓴᖃᒻᒪᕆᓕᖅᐳᑦ ᐊᑕᓂᕐᖕᒧᑦ ᒪᓕᒡᑎᐅᓂᖅ ᐱᓪᓗᒍ. 
24ᑎᒥᑐᕆᐊᓯ ᓯᐅᓪᕙᓕᕆᔨ ᑐᒃᓯᐊᖅᕕᓐᖑᐊᓕᐅᖅᐸᒃᑐᖅ ᓯᐅᓪᕕᕆᓂᒃ ᒎᑎᓐᖑᐊᒧᑦ ᐋᕐᑎᒥᓯᒧᑦ ᑐᒃᓯᐊᖅᕕᖏᑕ ᐊᑦᔨᖏᓐᓂᒃ, ᓴᓇᔨᖁᑎᖏᓐᓄᓪᓗ ᑮᓇᐅᔭᓕᐅᖅᑎᑦᓯᒻᒪᕆᓚᐅᖅᐳᖅ. 
25ᓴᓇᔨᖁᑎᓂ ᐊᓯᖏᓪᓗ ᑍᒫᒃᑕᐅᖅ ᐱᓇᓱᐊᖅᑐᑦ ᑲᑎᖁᕔᑦ, ᐅᖃᐅᑎᓪᓗᒋᓪᓗ, “ᐃᓚᒃᑳ ᖃᐅᔨᒪᕗᓯ ᓴᓇᕙᒃᑕᑦᑎᓐᓄᑦ ᐊᔪᖅᓴᕈᓐᓃᖅᑎᑕᐅᒐᑦᑕ. 
26ᖃᐅᔨᒪᕗᓯ ᑐᓴᐅᒪᓕᖅᓗᓯᓗ ᐸᐅᓗᓯ ᖃᓄᐃᓕᐅᕐᖕᒪᖔᑦ ᐃᐱᓱᓯᒥᑐᐊᖑᖏᑦᑐᖅ, ᐂᓯᐊᒥᓗ ᓇᓂᑐᐃᓐᓇᖅ ᑖᓐᓇ ᐸᐅᓗᓯ ᑲᒪᔪᓐᓃᖅᑎᑦᓯᓇᓱᐊᕐᖕᒪᑦ ᐃᓄᖕᓂᒃ ᐅᓄᖅᑐᓂᒃ, ᐅᖃᖅᓗᓂ, ‘ᒎᑏᑦ ᒎᑎᐅᖏᒻᒪᑕᒎᖅ ᐊᒡᒐᓄᑦ ᓴᓇᓯᒪᔪᑦ.’ 
27ᑍᒪᓕ ᓇᖏᐊᕐᖕᓇᖅᑐᖃᖅᐳᖅ, ᐱᓇᓱᐊᒐᕗᑦ ᐱᓪᓗᒋᑐᐃᓐᓇᐅᖏᑦᑐᖅ, ᒎᑎᑦᑎᓐᓄᑦ ᐋᕐᑎᒥᓯᒧᑦ ᑐᒃᓯᐊᖅᕕᕗᑦ ᐃᓱᒪᒋᔭᐅᓗᐊᕈᓐᓃᕋᔭᕆᐊᖓᓂᒃ, ᐋᕐᑎᒥᓯᓗ ᐊᓯᕈᖅᑕᐅᒐᔭᕆᐊᖓᓂᒃ, ᑖᓐᓇ ᑐᒃᓯᐊᖅᕕᒋᔭᐅᕙᖕᒪᑦ ᐂᓯᐊᒥ ᓇᓂᑐᐃᓐᓇᖅᓗ ᓄᓇᖃᖅᑐᓂ.”
28ᐃᓄᐃᑦ ᑖᒃᑯᐊ ᑕᒪᑐᒥᖓ ᑐᓴᕋᒥᒃ ᓂᓐᖓᒃᑐᐊᓘᕗᑦ, ᕾᒐᓛᓕᖅᓗᑎᒡᓗ, “ᐃᐱᓱᓯᒥᐅᑦ ᐋᕐᑎᒥᓯᖓᑦ ᓲᖑᔪᖅᔫᕗᖅ!” 
29ᓄᓇᓕᖕᓂ ᑕᕝᕙᓂ ᐅᐃᒪᔮᓕᖅᐸᓪᓕᐊᕗᑦ; ᑎᒍᓯᓪᓗᑎᒡᓗ ᒊᐊᓯᒥᒃ ᐊᕆᔅᑕᑰᓯᒥᒡᓗ, ᐸᐅᓗᓯᐅᑉ ᐃᓚᒋᕙᒃᑕᖏᖕᓂᒃ ᒪᓯᑑᓂᐊᒥᐅᑖᖕᓂᒃ, ᐃᓄᐃᑦ ᑕᐱᕇᓕᓪᓗᑎᒃ ᑕᑯᓐᓈᖅᕕᖕᒧᐊᕈᑎᕔᑦ. 
30ᐸᐅᓗᓯᓕ ᓇᖕᒥᓂᖅ ᑕᕝᕗᓐᖓᕈᒪᒐᓗᐊᖅᐳᖅ, ᐃᓂᖅᑎᖅᓯᒪᔭᐅᕗᖅᓕ ᐃᓕᓐᓂᐊᖅᑎᓄᑦ; 
31ᓄᓇᓖᓪᓗ ᐊᐅᓚᑦᓯᔨᖏᑕ ᐃᓚᖏᑦ ᐸᐅᓗᓯᐅᑉ ᐃᓚᓐᓈᕆᔭᖏᑦ, ᐅᖃᖅᑎᑦᓯᒋᕗᑦ ᑕᑯᓐᓈᖅᕕᖕᒧᐊᖁᔨᓇᑎᒃ ᐸᐅᓗᓯᒥᒃ. 
32ᑲᑎᒪᔪᓪᓕ ᐅᐃᒪᔮᖅᑐᐊᓘᓕᖅᐳᑦ, ᐃᓚᖏᑦ ᐃᒫᒃ ᐅᖃᐅᓯᖃᖅᓗᑎᒃ, ᐃᓚᖏᓪᓗ ᐊᓯᐊᓂᒃ ᐅᖃᐅᓯᖃᖅᐳᑦ, ᐅᓄᕐᖕᓂᖅᓮᓪᓗ ᖃᐅᔨᒪᓐᖏᓚᑦ ᓱᖕᒪᑦ ᑲᑎᓯᒪᖕᒪᖔᕐᖕᒥᒃ. 
33ᐃᓚᖏᓪᓗ ᐃᓱᒪᖃᓕᖅᐳᑦ ᐊᓕᒃᔮᓐᑐᕋ ᑍᒤᑎᑦᓯᓇᓱᒋᔭᐅᓪᓗᓂ, ᔫᑎᑦ ᓯᕗᕋᕐᖕᒥᖕᓅᕈᑎᖕᒪᔪᒃ. ᐊᓕᒃᔮᓐᑐᕋᓕ ᓄᓗᕋᖅᐳᖅ ᓂᐸᖏᖁᔨᓪᓗᓂ, ᐃᒻᒥᓂᒃ ᓴᐳᑎᓇᓱᐊᕈᒪᒧᑦ. 
34ᐃᓄᐃᓪᓕ ᖃᐅᔨᒐᒥᒃ ᐊᓕᒃᔮᓐᑐᕋ ᔫᑎᐅᖕᒪᑦ, ᑖᑦᓱᒥᖓᑦᓮᓐᓇᖅ ᕾᒐᓛᓕᖅᐳᑦ ᐃᑲᕐᕌᖕᓂᒃ ᒪᕐᕉᖕᓂᒃ “ᐃᐱᓱᓯᒥᐅᑦ ᐋᕐᑎᒥᓯᖓ ᓲᖑᔪᖅᔫᕗᖅ!”
35ᓄᓇᓖᓪᓗ ᐊᖓᔪᖅᑳᖓᑦᑕ ᐃᓄᐃᑦ ᓂᐸᖏᖅᑎᓐᓇᒥᒋᑦ ᐅᖃᐅᑎᕔᑦ, “ᐃᐱᓱᓯᒥᐅᖑᔪᓯ, ᖃᐅᔨᒪᔪᐃᓐᓇᐅᒐᑦᓯ ᐃᐱᓱᓯ ᑐᒃᓯᐊᖅᕕᖃᖅᕕᐅᖕᒪᑦ ᐋᕐᑎᒥᓯᒧᑦ, ᒎᑎᓐᖑᐊᖅᓗ ᐅᔭᕋᒃ ᕿᓚᖕᒥᑦ ᑲᑕᒃᓯᒪᖕᒪᑦ. 
36ᐊᑯᓐᓇᑦᑎᓐᓂ ᑍᒤᓚᐅᖏᓐᓂᕋᖅᓗᒍ ᐅᖃᕈᓐᓇᖅᑐᖃᖏᒻᒪᑦ, ᑍᒤᒻᒪᑦ ᕿᑲᖅᓯᓕᕆᑦᓯ ᐅᐊᒪᔮᕈᓐᓃᖅᓗᓯᓗ. 
37ᐅᑯᐊ ᐊᖑᑏᑦ ᐅᕗᓐᖓᐅᑎᔭᓯ ᐅᖃᕐᖕᓂᖅᓘᑎᖃᖅᓯᒪᖏᒻᒪᑕ ᒥᑕᐅᑎᖃᖅᓯᒪᓇᑎᒡᓗ ᒎᑎᑦᑎᓐᓂᒃ. 
38ᑎᒥᑐᕆᐊᓯ ᓴᓇᔨᖁᑎᖏᓪᓗ ᐸᓯᑎᒃᓴᖃᕈᑎᒃ ᑭᓇᑐᐃᓐᓇᕐᖕᒧᑦ, ᐃᖅᑲᖅᑐᐃᕕᕗᑦ ᑕᕝᕙ ᒪᑐᐃᖓᕗᑦ, ᑍᒪ ᑍᑲᓂ ᐃᖅᑲᖅᑐᐃᑎᑦᓯᔪᓐᓇᖅᐳᑦ, 
39ᓱᓕ ᐱᔪᒪᔭᖃᒃᑲᓐᓂᕈᑦᓯ, ᓄᓇᓖᑦ ᑲᑎᒪᔨᖏᓐᓄᑦ ᐋᖅᑭᒃᑕᐅᔪᓐᓇᖅᐳᑦ. 
40ᐅᓪᓗᒥᓕ ᐱᓂᐊᕐᖕᓂᕗᑦ ᒪᓕᒡᓗᒍ ᐱᕋᔭᒃᑐᐊᓘᓂᑦᑎᓐᓂᒃ ᐸᓯᔭᐅᔪᓐᓇᓕᕋᑦᑕ, ᐱᑦᔪᑎᒃᓴᖃᒻᒪᕆᖏᓐᓇᑦᑕ ᑍᒤᓕᐅᖁᓪᓗᑕ.” 
41ᑍᒫᒃ ᐅᖃᐅᑎᔭᕇᕋᒥᒋᑦ ᐊᖏᕐᕋᖁᓕᖅᐰᑦ.
