1“ᐃᓅᒃ ᒪᕐᕉᒃ ᐃᖅᑲᖅᑐᐃᕕᖕᒧᐊᕋᔭᖅᐸᑎᒃ ᐊᑲᐅᖏᑦᔪᑎᒋᔭᒥᖕᓂᒃ ᐋᖅᑭᒃᑕᐅᖁᔨᓗᑎᒃ, ᐃᖅᑲᖅᑐᐃᔨᐅᑉ ᐃᓱᒪᓕᐅᕈᑎᒃᐸᒋᒃ, ᐂᑉᐸᖓ ᐸᓯᔭᒃᓴᐅᖏᓐᓂᕋᖅᓗᒍ ᐂᑉᐸᖓᓗ ᐸᓯᔭᒃᓴᐅᓂᕋᖅᓗᒍ. 
2ᐸᓯᔭᒃᓴᐅᔪᖅᓕ ᓇᓗᓁᖅᑕᐅᒃᐸᑦ ᑏᒐᖅᑐᖅᑕᐅᑦᔪᑎᒃᓴᖃᖅᐸᑦ, ᑕᕝᕙ ᐃᖅᑲᖅᑐᐃᔨᐅᑉ ᐹᒻᒪᒃᑎᑕᐅᖁᔭᒃᓴᕆᕚ ᑏᒐᖅᑐᖅᑕᐅᖁᓗᒍ, ᑏᒐᖅᑐᖅᑕᐅᓂᖓᑕᓕ ᐅᓄᖅᑐᐃᖅᓱᑕᐅᔭᕆᐊᖃᕐᖕᓂᖓ ᓇᓗᓁᖅᑕᐅᒐᔭᖅᐳᖅ ᐱᑦᓯᐊᓐᖏᓯᒪᓂᖓ ᒪᓕᒡᓗᒍ. 
3ᑏᒐᖅᑐᖅᑕᐅᔪᒃᓴᐅᕗᖅ 40-ᕕᒡᓗᓂ, ᐅᖓᑖᓅᖏᑦᑐᖅ; ᐃᓚᖓᑦᑕᓕ ᐅᓄᕐᖕᓂᖅᓴᓂᒃ ᑏᒐᖅᑐᖅᐸᒍ ᐱᖁᔭᐅᔫᑉ ᐅᖓᑖᓄᑦ, ᑕᕝᕙ ᐃᓅᖃᑎᓯ ᒥᑭᒡᓕᑎᖅᑕᐅᒐᔭᖅᐳᖅ ᑕᑯᓐᓇᖅᑎᓪᓗᓯ.
4ᐃᒻᒧᒃᓯᐅᒐᐅᑉ ᐸᖕᓂᖓᓂᒃ ᐃᑦᔭᕈᓰᔪᒃᓴᐅᓐᖏᓚᑎᑦ ᓂᐊᖂᔭᒃᓴᓂᒃ ᐱᕈᖅᓰᕕᖁᑎᕕᑦ ᓄᓇᖓᓂᒃ ᐱᓇᓱᐊᕈᑎᒋᔭᕐᖕᓂᒃ.”
5“ᖃᑕᓐᖑᑎᒌᖕᓂᒃ ᑲᑎᒪᓗᑎᒃ ᓄᓇᖅᑲᖅᑐᖃᖅᐸᑦ ᖃᑕᓐᖑᑎᖓᓗ ᑐᖁᒃᐸᑦ, ᐃᕐᖕᓂᖃᕋᓂ, ᑕᕝᕙ ᑖᑦᓱᒪ ᑐᖁᔫᑉ ᓄᓕᐊᕕᓂᖓ ᒫᓐᖓᑐᐃᓐᓇᖅ ᐅᐃᓂᒃᑐᒃᓴᐅᓐᖏᓚᖅ; ᑐᖁᔫᓪᓕ ᖃᑕᓐᖑᑎᖓ ᑖᑦᓱᒥᖓ ᓄᓕᐊᓂᒋᐊᖃᖅᐳᖅ ᖃᑕᓐᖑᑎᓂ ᐱᔭᒃᓴᖓᓂᒃ ᐃᓇᖏᖅᓗᒍ. 
6ᐃᕐᖕᓂᖅᑖᕈᑎᒡᓗ ᓯᕗᓪᓕᖅᐹᒥᒃ ᑐᖁᓯᒪᔫᑉ ᐃᕐᖕᓂᖓᓂᒃ ᑍᔭᐅᔪᒃᓴᐅᕗᖅ ᐊᑎᖃᐅᑎᒋᓕᖅᓗᓂᐅᒡᓗ, ᑖᒃᑯᐊ ᑭᖑᕚᕆᖕᓂᖏᑕ ᐊᑎᖏᑦ ᓄᖑᑐᐃᓐᓇᖁᓇᒋᑦ ᐄᓴᕅᓕᒥᐅᓂ. 
7ᑐᖁᓚᐅᖅᑑᓪᓕ ᓄᑲᖓ ᐂᒥᓂᒃ ᓄᓕᐊᓂᒍᒪᖏᑉᐸᑦ, ᑕᕝᕙ ᐊᕐᖕᓇᖅ ᓄᓇᓕᖕᓂ ᐊᖓᔪᖅᑳᓄᑦ ᐅᐸᒍᑎᔪᒃᓴᐅᕗᖅ ᐅᖃᐅᑎᓗᒋᓪᓗ, ‘ᐅᐃᒋᓚᐅᖅᑕᒪ ᓄᑲᖓ ᐱᔭᒃᓴᕆᔭᒥᓂᒃ ᑲᔪᓯᑎᑦᓯᔪᒪᖏᒻᒪᑦ; ᐊᖓᔪᒋᓚᐅᖅᑕᓂᓗ ᑭᖑᕚᒃᓴᓕᐅᕈᒪᓇᓂᐅᒃ ᐄᓴᕅᓕᒥᐅᑦ ᑭᖑᕚᕇᖕᓂᖏᑎᒍᑦ.’ 
8ᑕᕝᕙ ᓄᓇᓕᖕᓂ ᐊᖓᔪᖅᑳᑦ ᐊᖑᑦ ᕾᖁᓗᒍ ᐅᖃᐅᑎᔭᒃᓴᕆᕚᑦ. ᓱᓕᓕ ᐂᒥᓂᒃ ᓄᓕᐊᓂᒍᒪᖏᑉᐸᑦ, 
9ᑕᕝᕙ ᐊᕐᖕᓇᐅᑉ ᐂᓂ ᐅᐸᒃᑕᒃᓴᕆᕚ ᓄᓇᓕᖕᓂ ᐊᖓᔪᖅᑳᑦ ᑕᑯᓐᓇᖅᑎᓪᓗᒋᑦ, ᐊᖑᑎᐅᓪᓗ ᐃᑎᒐᒍᑎᖓᑕ ᐃᒡᓗᐊ ᐲᖅᓗᓂᐅᒃ, ᑮᓇᖓᑦ ᑎᕝᕗᐊᖅᕕᒋᔭᒃᓴᕆᕚ, ᐅᖃᖅᓗᓂᓗ, ‘ᐊᖑᑦ ᑍᒤᓕᐅᖅᑕᐅᔪᒃᓴᐅᕗᖅ ᐊᖓᔪᒥᓂᒃ ᑭᖑᕚᒃᓴᓕᐅᕈᒪᖏᑦᑐᖅ.’ 
10ᑭᖑᕚᖏᓪᓗ ᐄᓴᕅᓕᒥᐅᓂᑦ ᖃᐅᔨᒪᔭᐅᔪᒃᓴᐅᓕᖅᓗᑎᒃ ᑍᒎᓯᖅᑕᖃᓕᖅᓗᑎᒡᓗ ‘ᐊᖑᑎᐅᑉ ᑭᖑᕚᖏᑦ ᐃᑎᒐᒍᑎᖏᓐᓂᒃ ᐲᖅᓯᕕᐅᓯᒪᔪᑦ.’”
11“ᐊᖑᑏᖕᓂᒃ ᒪᕐᕉᖕᓂᒃ ᐃᒻᒥᖕᓄᑦ ᐹᔪᖃᖅᐸᑦ ᐊᖑᑎᐅᓪᓗ ᐂᑉᐸᖓᑕ ᓄᓕᐊᖓ ᐅᐃᒥᓂᒃ ᓴᐳᑦᔨᓇᓱᒡᓗᓂ ᐊᖑᑎᐅᑉ ᐋᓐᓂᖅᓯᕆᔫᑉ ᐅᓱᖓᓂᒃ ᑎᒍᓯᒃᐸᑦ, 
12ᐊᖑᑎᐅᑉ ᓂᑲᒋᑐᐃᓐᓇᖏᓪᓗᓂᐅᒃ; ᐊᕐᖕᓇᐅᑉ ᐊᒡᒐᖏᑦ ᓇᑲᑕᒃᓴᕆᕔᑦ.
13ᐃᒃᐱᐊᖅᔫᑉ ᐅᖁᒤᓐᓂᖅᓯᐅᑎᖓᓂᒃ ᓱᓕᖏᑦᑐᒧᑦ ᐅᖁᒤᓐᓂᖅᓯᐅᕆᔪᒃᓴᐅᓐᖏᓚᑎᑦ. 
14ᐆᒃᑑᑎᐅᓪᓗ ᐆᒃᑐᕋᐅᑎᐅᓂᖓᓂᒃ ᓱᓕᖏᑦᑐᒥᒃ ᐆᒃᑑᕋᐅᑎᖃᖅᑐᒃᓴᐅᓐᖏᓚᑎᑦ. 
15ᓱᓕᔪᓂᒃ ᐅᖁᒤᓐᓂᖅᓯᐅᑎᓂᒃ ᐆᒃᑐᕋᐅᑎᓂᒡᓗ ᐊᑐᖃᑦᑕᖅᑐᒃᓴᐅᕗᑎᑦ, ᓄᓇᒥ ᐊᑕᓂᐅᑉ ᒎᑎᕕ ᑐᓂᓯᒪᔭᖓᓂ ᐃᓕᖕᓄᑦ ᐊᑯᓂ ᐃᓅᔪᓐᓇᖁᓪᓗᑎᑦ. 
16ᑕᒪᕐᖕᒥᑦᓯᐊᖅ ᓱᓕᖏᑦᑐᒥᒃ ᐱᓕᕆᔪᑦ ᐊᑕᓂᐅᑉ ᒎᑎᑦᓯ ᖁᕕᐊᒋᖏᒻᒪᒋᑦ.”
17“ᐃᖅᑲᐅᒪᔪᒃᓴᐅᕗᓯ ᐊᒪᓕᖕᒥᐅᑦ ᖃᓄᐃᓕᐅᓚᐅᕐᖕᓂᖏᓐᓂᒃ ᐃᑦᔨᑉᑎᒥᑦ ᐊᐅᓪᓚᓕᖅᑎᓪᓗᓯ. 
18ᒎᑎᒥᒃ ᓯᕘᕋᖏᑦᓯᐊᕐᖕᒪᑕ, ᑍᒤᒻᒪᑦ ᐅᓇᑕᕆᐊᖅᑐᓚᐅᖅᐹᓯ ᑭᖑᓂᖔᑦᓯᓐᓂᑦ ᑕᖃᓯᒪᑎᓪᓗᓯ ᓄᑮᕈᑎᓯᒪᑎᓪᓗᓯᓗ, ᐃᓚᒋᔭᓯᓗ ᑭᖑᓪᓕᐅᔪᑦ ᐊᒃᓱᕈᕋᓱᒃᑲᓗᐊᖅᑎᓪᓗᒋᑦ ᑐᖁᓚᐅᖅᐰᑦ; ᒎᑎᒥᒃ ᓯᕘᕋᖏᓐᓇᒥᒃ, 
19ᑍᒤᒻᒪᑦ, ᐊᑕᓂᐅᑉ ᒎᑎᑦᓯ ᓄᓇᑖᖅᑎᓯᒪᓕᖅᐸᓯ ᑕᕝᕙᓂᓗ ᐃᓂᓪᓚᑦᓯᐊᖅᓯᒪᓕᕈᑦᓯ ᐊᑭᕋᓕᒫᑦᓯᓐᓂᓪᓗ ᖃᓂᒋᔭᑦᓯᓐᓃᑦᑐᓂᑦ ᐅᐸᒃᑕᐅᓂᐅᓴᔪᓐᓁᕈᑦᓯ, ᐊᒪᓕᖕᒥᐅᑦ ᐊᑕᖏᑦᓯᐊᖅᓗᒋᑦ ᑐᑯᕋᖅᑕᒃᓴᕆᕙᓯ, ᓇᓪᓕᐊᓐᓄᓪᓘᓐᓃᑦ ᐃᖅᑲᐅᒪᔭᐅᔪᓐᓁᖁᓪᓗᒋᑦ, ᑕᒪᑐᒥᖓ ᐳᐃᒍᖅᑍᓕᒋᑦᓯ!”
