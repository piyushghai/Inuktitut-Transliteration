1ᐊᑕᓂᖅ ᖁᔭᒋᓯᐅᒃ, ᐱᐅᔫᖕᒪᑦ:
2ᐊᑕᓂᐅᑉ ᐱᐅᓕᓯᒪᔭᖏᑦ ᑍᒫᒃ ᐅᖃᖅᓕᑦ,
3ᓄᓇᓂᓪᓗ ᑲᑎᖅᓱᓚᐅᖅᑕᖏᑦ,
4ᓱᓇᖃᔪᐃᑦᑐᒥ ᓇᒧᑐᐃᓐᓇᖅ ᐃᖏᕐᕋᖃᑦᑕᓚᐅᖅᑐᑦ ᑐᕌᖅᑕᖃᕋᑎᒃ;
5ᑳᒡᓗᑎᒃ ᐃᒥᕈᒃᓗᑎᒡᓗ,
6ᑕᕝᕙ ᐊᑕᓂᕐᖕᒧᑦ ᓂᓪᓕᐊᓕᖅᐳᑦ ᐊᑲᐅᖏᑦᔪᑎᒋᔭᒥᖕᓂᑦ,
7ᑕᓯᐅᓚᐅᖅᐰᓪᓗ ᐊᖅᑯᑎᒃᑯᑦ ᑕᒻᒪᕐᖕᓇᖏᑦᑐᒃᑯᑦ,
8ᑖᒃᑯᐊ ᐊᑕᓂᖅ ᖁᔭᒋᓕᑦᔪᒃ ᓇᒡᓕᒍᓱᑦᓮᓐᓇᕐᖕᓂᖓ ᐱᓪᓗᒍ,
9ᑖᑦᓱᒪ ᑕᕐᖕᓂᖅ ᐃᒥᕈᒃᑐᖅ ᐃᒥᕈᐃᖅᑎᒻᒪᒍ,
10ᑖᖅᑐᒥ ᐃᒃᓯᕙᔪᑦ ᑐᖂᓪᓗ ᑕᕐᕋᓕᓂᖓᓃᑦᑐᑦ,
11ᒎᑎᐅᑉ ᐅᖃᐅᓯᖏᓐᓂᒃ ᐊᑭᕋᖅᑐᓚᐅᕐᖕᓂᕐᖕᒥᖕᓄᑦ,
12ᑖᒃᑯᐊ ᐆᒻᒪᑎᖏᑦ ᒥᑭᒡᓕᓕᖅᑎᑕᐅᕗᑦ ᐅᖁᒤᑦᑐᒦᓕᖅᓗᑎᒃ;
13ᑕᕝᕙ ᐊᑕᓂᕐᖕᒧᑦ ᓂᓪᓕᐊᓕᖅᐳᑦ ᐊᑲᐅᖏᑦᔪᑎᒋᔭᒥᖕᓂᑦ,
14ᑖᑦᓱᒪ ᐊᓂᑎᑉᐰᑦ ᑖᖅᑐᒥᑦ ᑐᖂᓪᓗ ᑕᕐᕋᓕᓂᖓᓂᑦ,
15ᑖᒃᑯᐊ ᐊᑕᓂᖅ ᖁᔭᒋᓂᐊᖅᐹᑦ ᓇᒡᓕᒍᓱᐃᓐᓇᕐᖕᓂᖓ ᐱᑦᔪᑎᒋᓪᓗᒍ,
16ᐅᒃᑯᐊᑦ ᑲᓐᓄᔧᑦ ᓯᖁᒥᒻᒪᒋᑦ,
17ᓯᓔᑦᑐᑦ ᐅᖁᒤᑦᑐᒦᑎᑉᐳᑦ ᐊᔪᖅᑐᓕᓂᕐᖕᒥᖕᓄᑦ,
18ᑕᕐᖕᓂᖏᑦ ᓇᕐᕈᓚᐅᕐᖕᒪᑕ ᑕᒤᓐᓂᒃ ᓂᕿᓪᓚᕆᐅᔪᓂᒃ;
19ᑕᕝᕙ ᐊᑕᓂᕐᖕᒧᑦ ᓂᓪᓕᐊᓕᖅᐳᑦ ᐊᑲᐅᖏᑦᔪᑎᒋᔭᒥᖕᓂᑦ,
20ᑖᑦᓱᒪ ᐅᖃᐅᓯᓂ ᑎᓕᕚ, ᐋᖅᑭᒡᓗᒋᓪᓗ,
21ᑖᒃᑯᐊ ᐊᑕᓂᖅ ᖁᔭᒋᓂᐊᖅᐹᑦ ᓇᒡᓕᒍᓱᐃᓐᓇᕐᖕᓂᖓ ᐱᑦᔪᑎᒋᓪᓗᒍ,
22ᑐᓂᕐᕈᓯᖅᑐᒃᓴᐅᕗᑦ ᖁᔭᓕᑦᔪᑎᒃᓴᒧᑦ ᑐᓂᕐᕈᓯᕐᖕᓂᕐᖕᒥᒃ,
23ᐃᓚᖏᑦ ᐅᒥᐊᖅᔪᐊᒃᑯᑦ ᐃᒪᖅᐱᒃᔪᐊᒧᐊᖃᑦᑕᖅᐳᑦ,
24ᐊᑕᓂᐅᑉ ᐱᓂᐊᕐᖕᓂᖏᓐᓂᒃ ᑕᑯᓚᐅᖅᐳᑦ,
25ᑖᓐᓇ ᐱᖁᔨᖕᒪᑦ, ᑕᕝᕙ ᐊᓄᕌᓕᖅᐳᖅ ᐊᖅᑯᓇᓕᖅᓗᓂ,
26ᑕᕝᕙ ᖁᒻᒧᐊᒃᑎᑕᐅᕗᑦ ᕿᓚᖕᒧᑦ, ᐊᒻᒪ ᑲᑕᓕᕆᕗᑦ ᐃᑎᓂᕐᖕᒧᑦ:
27ᐋᖓᔮᖅᑐᑎᑐᑦ ᐅᕐᕈᔮᖅᐳᑦ ᐊᐳᑲᓪᓚᖃᑦᑕᖅᓗᑎᒡᓗ,
28ᑕᕝᕙ ᐊᑕᓂᕐᖕᒧᑦ ᓂᓪᓕᐊᓕᖅᐳᑦ ᐊᑲᐅᖏᑦᔪᑎᒋᔭᒥᖕᓂᑦ,
29ᑕᕝᕙ ᐊᖅᑯᓇᖅᔪᐊᖅ ᐃᑯᓪᓚᖅᑎᑉᐹ,
30ᑕᕝᕙ ᐃᑯᓪᓚᕐᖕᒪᑦ ᖁᕕᐊᓱᓕᖅᐳᑦ;
31ᑖᒃᑯᐊ ᐊᑕᓂᖅ ᖁᔭᒋᓂᐊᖅᐹᑦ ᓇᒡᓕᒍᓱᐃᓐᓇᕐᖕᓂᖓ ᐱᑦᔪᑎᒋᓪᓗᒍ,
32ᑖᓐᓇ ᐊᖏᔪᕈᖅᑎᑕᒃᓴᕆᕚᑦ ᐃᓄᐃᑦ ᑲᑎᓐᖓᓂᖓᓐᓂ,
33ᑖᑦᓱᒪ ᑰᑦ ᓱᓇᖃᕈᓐᓃᖅᑎᑉᐰᑦ,
34ᓄᓇᓗ ᐱᕈᖅᑐᖃᑦᓯᐊᖅᑐᖅ ᐱᕈᖅᕕᐅᔪᓐᓁᓪᓕᑎᑉᐹ ᑕᕆᐅᕈᖅᓗᓂ,
35ᓱᓇᖃᔪᐃᑦᑐᖅ ᑕᓯᖃᐅᓕᖅᑎᑉᐹ,
36ᑳᒃᑐᑦ ᑕᕝᕙᓂ ᓄᓇᖃᓕᖅᑎᑉᐰᑦ,
37ᐱᕈᖅᓰᕕᖕᓂ ᑲᓐᖓᖅᓱᐃᕗᑦ, ᕔᓂᓕᒃᓴᓂᒡᓗ ᑲᓐᖓᖅᓱᐃᓪᓗᑎᒃ,
38ᓮᒻᒪᖅᑎᓚᐅᕆᕔᑦ ᐃᓄᒋᐊᒃᑐᖅᔪᐊᓐᖑᖅᑎᓪᓗᒋᑦ;
39ᐱᕖᕈᑦᔭᐅᓪᓗᑎᒃ ᓱᓇᐅᔪᓐᓃᖅᑎᑕᐅᖕᒪᑕ ᐅᖁᒤᒃᓴᖅᑎᑕᐅᓂᕐᖕᒧᑦ,
40ᑍᒤᓕᐅᕆᔪᑦ ᐊᖓᔪᖅᑳᖅᔪᐊᑦ ᓈᕕᑦᓯᕕᒋᕔᑦ ᓇᕐᕈᓇᖅᑎᑕᐅᓂᕐᖕᒥᒃ,
41ᐊᔪᖅᓴᖅᑐᖅ ᖃᑭᑎᑉᐹ ᐅᑯᒤᒃᓴᖅᑎᑕᐅᓂᕐᖕᒥᑦ,
42ᐃᓱᐊᖅᑐᓕᔪᑦ ᑕᕝᕙ ᑕᒪᑐᒥᖓ ᑕᑯᓂᐊᖅᐳᑦ ᖁᕕᐊᓱᖕᓂᐊᖅᓗᑎᒡᓗ,
43ᓇᓪᓕᐊᑦ ᑕᕝᕙ ᓯᓚᑐᔪᖅ, ᑕᒪᒃᑯᓂᖓ ᐃᓱᒪᒃᓴᖅᓯᐅᕈᑎᖃᕐᖕᓂᐊᖅᐳᖅ,
