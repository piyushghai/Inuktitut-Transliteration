1ᐊᑕᓂᖅ ᒨᓯᓯᒧᑦ ᐅᖃᖅᐳᖅ, ᐅᖃᖅᓗᓂ: 
2“ᐄᓴᕅᓕᒥᐅᑦ ᐅᖃᐅᑎᒃᑭᑦ, ᐊᔭᐅᑉᐱᐊᒥᒃ ᓯᕗᓕᖏᑕ ᐊᔭᐅᑉᐱᐊᖓᓂᒃ ᐊᑕᐅᓯᕐᖕᒥᒃ ᐊᑐᓂᑦ ᐱᖁᓪᓗᒋᑦ, ᓯᕗᓕᖅᑏᑦ ᑭᖑᕚᖑᖃᑎᒌᓂᑦ ᐊᑐᓂᑦ 12-ᓂᒃ. ᐊᖑᑎᐅᑉ ᐊᑎᖓ ᐊᔭᐅᑉᐱᐊᕐᖕᒥ ᑎᑎᕋᖅᓯᒪᓗᓂ. 
3ᐂᕈᓂᐅᑉ ᐊᑎᖓ ᑎᑎᕋᖅᓗᒍ ᓕᕔᑉ ᐊᔭᐅᑉᐱᐊᖓᓂ. ᑭᖑᕚᖑᖃᑎᒌᑦ ᐊᑐᓂᑦ ᐊᑕᐅᓯᕐᖕᒥᒃ ᐱᓂᐊᕐᖕᒪᑕ. 
4ᐃᓕᓂᐊᖅᐸᓯᓗ ᑐᐱᖅᔪᐊᒧᑦ ᑲᑎᒪᕕᖕᒧᑦ ᐃᒃᓯᖅᕕᐅᑉ ᐊᖏᕈᑎᑕᓕᐅᑉ ᓵᖓᓂ, ᑕᕝᕙᓂ ᑲᑎᓂᐊᕋᑦᓯ. 
5ᐃᒤᓐᓂᐊᖅᐳᖅ ᐊᖑᑎᐅᑉ ᓂᕈᐊᖅᑕᒪ ᐊᔭᐅᑉᐱᐊᖓ ᐱᕈᖅᕕᐅᓂᐊᖅᐳᖅ; ᑍᒫᒃ ᐄᓴᕅᓕᒥᐅᑦ ᐅᕙᓐᓂᒃ ᓈᒻᒪᒃᓴᖏᓪᓗᑎᒃ ᓂᓪᓕᐊᓂᖏᑦ ᓄᖅᑲᖅᑎᓐᓂᐊᖅᐸᒃᑲ, ᐃᓕᖕᓂᒃ ᐊᑭᕋᖅᑐᖅᑐᑦ.”
6ᑍᒫᒃ ᒨᓯᓯᐅᑉ ᐄᓴᕅᓕᒥᐅᑦ ᐅᖃᖅᕕᒋᓚᐅᖅᐰᑦ, ᓯᕗᓕᖅᑎᖏᑕ ᐊᑐᓂᑦ ᐊᔭᐅᑉᐱᐊᕐᖕᒥᒃ ᑐᓂᓯᕕᒋᕚᑦ, ᓯᕗᓕᖅᑏᑦ ᐊᑐᓂᑦ ᓯᕗᓕᕕᓂᖅᑎᒃ ᒪᓕᒡᓗᒋᑦ, 12-ᓂᒃ ᐊᔭᐅᑉᐱᐊᓂᒃ; ᐂᕈᓂᐅᑉ ᐊᔭᐅᑉᐱᐊᖓ ᐃᓚᒋᔭᐅᓚᐅᖅᐳᖅ. 
7ᒨᓯᓯᐅᑉ ᐊᔭᐅᑉᐱᐊᑦ ᐃᓕᕔᑦ ᐊᑕᓂᐅᑉ ᓵᖓᓂ ᑐᐱᖅᔪᐊᒥ ᓇᓗᓁᖅᓯᕕᖕᒥ.
8ᑕᕝᕙ ᐱᔪᖃᓚᐅᖅᐳᖅ ᖃᐅᑎᓪᓗᒍ, ᒨᓯᓯ ᑐᐱᖅᔪᐊᒧᑦ ᐂᒐᒥ ᓇᓗᓁᖅᓯᕕᖕᒧᑦ, ᑕᑯᕗᖅᓗ, ᐂᕈᓂᐅᑉ ᓕᕔᒃᑯᑦ ᑭᖑᕚᖓᑕ ᐊᔭᐅᑉᐱᐊᖓ ᐱᕈᖅᕕᐅᓕᖅᑐᖅ ᖃᖅᑯᐊᒐᓂᒡᓗ ᐋᓪᒪᓐᓂᒃ ᐊᑎᖃᖅᑐᓂᒃ ᓄᑖᓂᒃ ᐱᕈᖅᕕᐅᔪᖅ. 
9ᑕᕝᕙ ᒨᓯᓯᐅᑉ ᐊᔭᐅᑉᐱᐊᓕᒫᑦ ᐊᓐᓂᓯᕔᑦ ᐊᑕᓂᐅᑉ ᓵᖓᓂᑦ ᐄᓴᕅᓕᒥᐅᓕᒫᓄᑦ; ᕿᒥᕐᕈᐊᓕᖅᓗᑎᒡᓗ ᐊᖑᑎᑦ ᐊᑐᓂᑦ ᐊᔭᐅᑉᐱᐊᑎᒃ ᑎᒍᕔᑦ. 
10ᐊᑕᓂᐅᓪᓗ ᒨᓯᓯ ᐅᖃᐅᑎᕚ, “ᐂᕈᓂᐅᑉ ᐊᔭᐅᑉᐱᐊᖓ ᐃᒃᓯᖅᕕᐅᑉ ᐊᖏᕈᑎᑕᓕᐅᑉ ᓵᖓᓄᑦ ᐅᑎᖅᑎᒍᒃ, ᑕᕝᕙᓂ ᐃᓂᖃᓕᖁᓪᓗᒍ ᐊᑭᕋᖅᑐᓚᐅᖅᑐᓄᑦ ᓇᓗᓁᒃᑯᑕᐅᖁᓪᓗᒍ, ᐅᕙᓐᓂᒃ ᐊᑭᕋᖅᑐᕐᖕᓂᖏᑦ ᐃᓱᓕᑎᑕᐅᖁᓪᓗᒋᑦ, ᑐᖁᖁᓇᒋᑦ.” 
11ᒨᓯᓯ ᑍᒤᓕᐅᓚᐅᖅᐳᖅ; ᐊᑕᓂᐅᑉ ᐱᖁᔨᓂᖓ ᒪᓕᒡᓗᒍ.
12ᑕᕝᕙ ᐄᓴᕅᓕᒥᐅᑦ ᒨᓯᓯᒧᑦ ᐅᖃᓕᖅᐳᑦ, ᐅᖃᖅᓗᑎᒃ, “ᓱᓕᔪᒥᒃ ᑐᖁᓂᐊᓕᖅᐳᒍᑦ, ᐊᓯᐅᓂᐊᓕᖅᐳᒍᑦ, ᑕᒪᑦᑕ ᐊᓯᐅᓂᐊᓕᖅᐳᒍᑦ! 
13ᓇᓪᓕᐊᓪᓘᓐᓃᑦ ᐊᑕᓂᐅᑉ ᑐᐱᖅᔪᐊᖓᓄᑦ ᖃᒡᓕᔪᖅ ᑐᖁᔪᒃᓴᐅᖕᒪᑦ. ᑕᕝᕙᓖ ᑐᖁᔪᐃᓐᓇᐅᓂᐊᓕᖅᐱᑕ?”
