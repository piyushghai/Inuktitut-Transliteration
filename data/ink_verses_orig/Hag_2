1ᐅᓪᓗᐃᑦ 21-ᖓᓂ ᑕᖅᑮᑦ 7-ᖓᓂ, ᐊᑕᓂᐅᑉ ᐅᖃᐅᓯᖓ ᑎᑭᑉᐳᖅ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᒍᑦ ᕼᐊᒊᒃᑯᑦ, ᐅᖃᖅᓗᓂ, 
2“ᐅᑯᐊ ᐅᖃᐅᓰᑦ ᐅᖃᐅᓯᕆᒃᑭᑦ ᔨᕈᐸᐱᐅᓪᒧᑦ ᓯᐅᓪᑎᐅᑉ ᐃᕐᖕᓂᖓᓄᑦ, ᐊᐅᓚᑦᓯᔨᒧᑦ ᔫᑕᒥ, ᔮᓱᐊᒧᓪᓗ ᔨᕼᐅᔭᑕᐅᑉ ᐃᕐᖕᓂᖓᓄᑦ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᓄᑦ, ᐃᓄᖕᓄᓪᓗ ᐊᒥᐊᒃᑰᔪᓄᑦ ᐅᖃᐅᑎᓗᒋᓪᓗ: 
3‘ᓇᓕᖅᓯ ᐊᒥᐊᒃᑰᔪᓯ ᑕᑯᓚᐅᖅᓯᒪᕚᑦ ᑐᒃᓯᐊᖅᕕᒡᔪᐊᑉ ᐱᓐᓇᕐᖕᓇᕐᖕᓂᕆᓚᐅᖅᓯᒪᔭᖓᓂᒃ? ᖃᓄᖅᓕ ᒫᓐᓇ ᑕᑯᓐᓇᓕᖅᐱᓯᐅᒃ? ᓱᓇᐅᖏᑦᑐᑐᑦ ᑕᑯᓐᓇᓕᓐᖏᓚᓯᐅᒃ? 
4ᐊᑕᓂᖅ ᐅᖃᖅᐳᖅ, ᒫᓐᓇ ᓴᐱᖅᑍᓕᒋᑦ ᔨᕈᐸᐱᐅᓪ, ᓴᐱᖅᑍᓕᒋᓪᓗ ᔮᓱᐊ ᔨᕼᐅᔭᑕᐅᑉ ᐃᕐᖕᓂᖓ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᑦ; ᓴᐱᖅᑍᓕᒋᑦᓯ ᐃᓅᖃᑎᒌᓕᒫᖑᔪᓯ ᑕᒫᓂ ᓄᓇᖃᖅᑐᓯ, ᐱᓇᓱᐊᑦᓯᐊᕆᑦᓯ ᐃᓚᒋᕙᑦᓯ,’ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ. 
5‘ᑕᒪᓐᓇ ᐊᖏᕈᑎᒋᓚᐅᕋᒃᑯ ᐃᓕᑦᓯᓐᓄᑦ ᐃᑦᔨᑉᑎᒥᑦ ᐊᐅᓪᓚᖅᑎᓪᓗᓯ, ᐊᓂᕐᖕᓂᕋ ᓱᓕ ᐃᓕᑦᓯᓐᓃᒻᒪᑦ; ᑍᒤᒻᒪᑦ ᑲᑉᐱᐊᓱᒃᑍᓕᒋᑦᓯ!’
6ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐃᒫᒃ ᐅᖃᖅᐳᖅ: ‘ᐊᑕᐅᓯᐊᖅᓗᖓ ᓱᓕ ᖃᖓᑦᓯᐊᒃᑯᑦ ᕿᓚᒃ ᓄᓇᖅᔪᐊᖅᓗ, ᐃᒪᕕᒡᓗ, ᓄᓇᓗ ᓴᔪᒃᑎᑦᓱᒫᖅᐸᒃᑲ; 
7ᐃᓅᖃᑎᒌᒡᔪᐊᓕᒫᓪᓗ ᓴᔪᒃᑎᑦᓱᒫᖅᐸᒃᑲ, ᐊᑭᑐᔪᖁᑎᓕᒫᒥᖕᓂᒃ ᑕᕝᕗᓐᖓᐅᔨᖁᓪᓗᒋᑦ, ᑖᓐᓇᓗ ᐃᒡᓗ ᐱᓐᓇᕐᖕᓇᕐᖕᓂᕐᖕᒥᒃ ᑕᑕᑎᑦᓱᒫᖅᐸᕋ,’ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ. 
8‘ᓯᐅᓪᕕᕇᑦ ᐱᒋᕙᒃᑲ, ᒎᓗᐃᓪᓗ ᐱᒋᒋᕙᒃᑲ,’ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ. 
9‘ᑐᒃᓯᐊᖅᕕᒡᔪᐊᖅ ᑭᖑᓪᓕᖅ ᐱᓐᓇᕐᖕᓇᕐᖕᓂᖅᓴᐅᔪᒫᖅᐳᖅ ᓯᕗᓪᓕᐅᓚᐅᖅᑐᒥᑦ,’ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ; ‘ᑖᓐᓇᓗ ᐃᒡᓗ ᐊᔪᖅᓴᕈᓐᓁᖅᑎᑦᓯᑦᔪᑎᒋᔪᖅᐸᕋ ᓮᒻᒪᓇᖅᑎᑦᓯᓗᓂᓗ. ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ.’”
10ᐅᓪᓗᐃᑦ 24-ᖓᓂ ᑕᖅᑮᑦ 9-ᖓᓂ, ᐊᕐᕌᒎᑉ ᐂᑉᐸᕆᓕᖅᑕᖓᓂ ᑍᕉᓯ ᐊᖓᔪᖅᑳᖅᔪᐊᖑᑎᓪᓗᒍ, ᐊᑕᓂᐅᑉ ᐅᖃᐅᓯᖓ ᑎᑭᑉᐳᖅ ᕼᐊᒊᒃᑯᑦ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓄᑦ, ᐃᒫᒃ ᐅᖃᖅᓗᓂ, 
11“ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ; ᑐᓂᕐᕈᓯᖅᑎᑦᓯᔩᑦ ᐊᐱᖅᓱᓚᐅᒃᑭᑦ ᐱᖁᔧᑦ ᐅᖃᖅᓯᒪᓂᖏᓐᓂᒃ ᐃᒤᓕᔪᓂᒃ, 
12‘ᓇᓪᓕᐊᑐᐃᓐᓇᖅ ᓂᕿᒥᒃ ᐃᑦᔪᕐᖕᓁᑦᑐᒥᒃ ᐊᒡᔭᖅᓯᒍᓂ ᐊᓐᓄᕌᒥᓄᑦ ᐃᒻᒧᓯᖅᓯᒪᓗᒍ, ᐊᓐᓄᕌᖏᑕᓗ ᓯᓈᓄᑦ ᐊᒃᑐᐃᒃᐸᑦ ᓂᐊᖂᔭᒥᒃ, ᐊᓗᒐᒃᓴᓕᐊᕆᓯᒪᔪᒥᒡᓘᓐᓃᑦ, ᕔᓂᒥᒡᓘᓐᓃᑦ, ᐅᖅᓱᒥᒡᓘᓐᓃᑦ, ᓂᕿᒥᒡᓘᓐᓃᑦ, ᑖᒃᑯᐊ ᐊᒃᑐᖅᑕᖏᑦ ᐃᑦᔪᕐᖕᓁᓕᕋᔭᖅᐹᑦ?’”
13ᕼᐊᒊ ᐅᖃᖅᐳᖅ, “ᓇᓪᓕᐊᑦ ᐃᑦᔪᕐᖕᓇᖅᓯᑎᑕᐅᒃᐸᑦ ᐊᒃᑐᖅᓯᓂᕐᖕᒥᓄᑦ ᑐᖁᖓᔪᒥᒃ, ᐃᑦᔪᕐᖕᓇᖅᓯᒐᔭᖅᐹ?”
14ᑕᕝᕙ ᕼᐊᒊ ᑭᐅᓪᓗᓂ ᐅᖃᖅᐳᖅ, “ᑍᒤᒃᑭᕗᑦ ᐃᓄᐃᑦ ᐃᓅᖃᑎᒌᒡᔪᐊᓪᓗ ᓵᓐᓂ,” ᐊᑕᓂᖅ ᐅᖃᖅᐳᖅ, “ᑍᒫᒃᑕᐅᖅ ᐊᒡᒐᖏᑕ ᐱᓂᐊᕐᖕᓂᖏᑦ, ᑐᓂᕐᕈᑎᖏᓪᓗ ᐃᑦᔪᕐᖕᓇᕆᕗᑦ.”
15“ᒫᓐᓇ, ᐃᓱᒪᒃᓴᖅᓯᐅᑦᓯᐊᖅᓗᓯ ᖃᐅᔨᓴᓕᕆᑦᓯ ᐅᓪᓗᒥᒥᑦ ᐱᒋᐊᖅᓗᒍ: ᐅᔭᕋᖕᒥᒃ ᐃᓕᔭᐅᔪᖅᑲᓚᐅᖅᑎᓐᓇᒍ ᐅᔭᕋᐅᑉ ᖄᖓᓄᑦ ᐊᑕᓂᐅᑉ ᑐᒃᓯᐊᖅᕕᒡᔪᐊᖓᓂ, 
16ᑍᑦᓱᒪᓂᐅᑎᓪᓗᒍ, ᓇᓪᓕᐊᑦ ᖃᓕᕇᒃᓯᑎᑦᓯᔭᖅᑐᖅᑎᓪᓗᒍ ᐆᒃᑑᑎᓂᒃ 20-ᓂᒃ, ᖃᓕᕇᒃᓯᔪᒃᓮᑦ ᖁᓕᑐᐃᓐᓇᐅᓚᐅᖅᐳᑦ; ᓇᓪᓕᐊᓪᓗ ᕔᓂᖃᐅᑎᓂᒃ 50-ᓂᒃ ᐃᒻᒥᖅᓯᔭᖅᑐᖅᑎᓪᓗᒍ, 20-ᑐᐃᓐᓇᐅᓚᐅᖅᐳᑦ. 
17ᓱᒋᐊᓚᐅᖅᐸᑦᓯ ᐱᕈᖅᓯᐊᓯᓗ ᑕᒪᕐᖕᒥᒃ ᑐᖁᓕᓇᖅᑐᓄᑦ ᐅᖁᖕᒧᓪᓗ ᓇᑕᖅᑯᕐᖕᓇᓄᓪᓗ, ᐅᕙᓐᓄᓪᓕ ᓱᓕ ᐅᑎᓚᐅᓐᖏᓚᓯ, ᐊᑕᓂᖅ ᐅᖃᖅᐳᖅ. 
18ᒫᓐᓇ ᐃᓱᒪᒃᓴᖅᓯᐅᓕᕆᑦᓯ ᐅᓪᓗᒥᒥᑦ ᐱᒋᐊᖅᓗᒍ, ᐅᓪᓘᑉ 24-ᖓᓂ ᑕᖅᑭᐅᑉ 9-ᖓᓂ, ᐊᑕᓂᐅᑉ ᑐᒃᓯᐊᖅᕕᒡᔪᐊᖁᑎᖓᑕ ᑐᓐᖓᕕᓕᖅᑕᐅᓕᕐᖕᓂᖓᓂᑦ ᐱᒋᐊᖅᓗᒍ ᐃᓱᒪᒃᓴᖅᓯᐅᓕᕆᑦᓯ: 
19ᐱᕈᖅᓯᐊᒃᓴᓯ ᓱᓕ ᓯᖅᓗᐊᑦᓯᓐᓃᑉᐹᑦ? ᕔᓂᒃᓮᑦ ᓇᐹᖅᑐᐃᓪᓗ ᐸᐅᕐᖓᓖᑦ ᓴᐅᓂᓕᖕᓂᒃ, ᐹᒪᒍᕌᓃᓪᓗ ᐱᕈᖅᑐᐃᑦ, ᓇᐹᖅᑐᐃᓪᓗ ᐅᖅᓱᒃᓴᓖᑦ ᐱᕈᕈᓐᓇᓚᐅᓐᖏᓛᑦ? ᐅᓪᓗᒥᒥᓪᓕ ᐱᒋᐊᖅᓗᒍ ᓮᒻᒪᖅᑎᓐᓂᐊᓕᖅᐸᑦᓯ.”
20ᓱᓕ ᑭᖑᓪᓕᕐᖕᒥᒃ ᐊᑕᓂᐅᑉ ᐅᖃᐅᓯᖓ ᕼᐊᒊᒧᐊᕆᕗᖅ ᑕᖅᑭᐅᑉ ᐅᓪᓗᖓᑕ 24-ᖓᓂ, ᐅᖃᖅᓗᓂ, 
21“ᔨᕈᐸᐱᐅᓪ ᐅᖃᐅᑎᒍᒃ, ᐊᐅᓚᑦᓯᔨᐅᔪᖅ ᔫᑕᒧᑦ ᐅᖃᖅᓗᑎᑦ, ᕿᓚᒡᓗ ᓄᓇᖅᔪᐊᖅᓗ ᓴᔪᒃᑎᓐᓂᐊᓕᕋᒃᑭᒃ, 
22ᐊᖓᔪᖅᑲᐅᕖᑦ ᐃᒃᓯᕙᐅᑕᖅᔪᐊᖏᑦ ᐅᕐᕈᑎᓐᓂᐊᖅᐸᒃᑲ; ᐃᓅᖃᑎᒌᒡᔪᐊᓪᓗ ᐊᖓᔪᖅᑲᐅᕕᖏᑕ ᐱᔪᓐᓇᕐᖕᓂᖏᑦ ᐊᓯᕈᕐᖕᓂᐊᓕᖅᐸᒃᑲ, ᐅᓇᑕᐅᑏᓪᓗ ᐊᒃᓴᓗᐊᓖᑦ ᐅᕐᕈᑎᓐᓂᐊᕆᕙᒃᑲ ᐃᑭᒪᔪᓪᓗ ᐱᖃᓯᐅᑎᓗᒋᑦ; ᕿᒻᒥᖅᔪᐊᓪᓗ ᐃᑭᒪᔪᓪᓗ ᑲᑕᒃᑎᓐᓂᐊᖅᐸᒃᑲ, ᖃᑕᓐᖑᑎᒌᓕᒫᑦ ᓴᕕᒡᔪᐊᒧᑦ ᑐᖁᖃᑦᑕᐅᑎᓂᐊᖅᐳᑦ. 
23ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ, ‘ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᑎᒍᔪᒫᖅᐸᒋᑦ ᔨᕈᐸᐱᐅᓪ ᐱᔨᒋᒐᒃᑭᑦ, ᓯᐅᓪᑎᐅᑉ ᐃᕐᖕᓂᖓ,’ ᐊᑕᓂᖅ ᐅᖃᖅᐳᖅ, ‘ᓇᕿᑦᑎᑦᔪᑎᐅᑎᑦᓱᒫᖅᐸᒋᑦ ᓇᒡᒍᐊᕐᖕᒥᒃᑎᑐᑦ; ᓂᕈᐊᖅᓯᒪᒐᒃᑭᑦ,’ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ.”
