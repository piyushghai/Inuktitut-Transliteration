1ᐅᓪᓛᒻᒪᕆᒃᑯᑦ ᔮᓱᐊᓗ ᐄᓴᕅᓕᒥᐅᓪᓗ ᒪᑭᓚᐅᖅᐳᑦ, ᐊᐅᓪᓚᖅᓗᑎᒡᓗ ᑕᖕᒫᖅᓯᒪᕕᖕᒥᓂᑦ ᓯᑎᒻᒥᑦ ᔪᐊᕐᑕᓂᒧᐊᓕᖅᓗᑎᒃ, ᑕᕝᕗᖓᓗ ᔪᐊᕐᑕᓂᒧᑦ ᑎᑭᓐᓇᒥᒃ, ᑕᖕᒫᓚᐅᖅᐳᑦ ᐃᑳᕆᐊᓚᐅᖏᓐᓂᕐᖕᒥᖕᓂ. 
2ᐅᓪᓗᑦ ᐱᖓᓱᑦ ᓈᖕᒪᑕ ᐊᖓᔪᖅᑳᖏᑦ ᐃᓄᓕᒫᓄᑦ ᐅᐸᒍᑎᕗᑦ ᑕᖕᒫᖅᓯᒪᔪᓄᑦ. 
3ᐅᖃᐅᑎᓪᓗᒋᓪᓗ, “ᑐᓂᕐᕈᓯᖅᑎᑦᓯᔩᑦ ᓕᕔᑎᓪᓗ ᑕᑯᒍᑦᓯᒋᒃ ᐊᑕᓂᑦᓯ ᒎᑎᑦᓯ ᐊᖏᖃᑎᒌᖕᓂᖓᑕ ᐃᒃᓯᖅᕕᖓᓂᒃ ᐊᒡᔭᖅᓯᑎᓪᓗᒋᑦ, ᑕᕝᕙ ᐃᓂᒋᔭᑦᓯᓐᓂᑦ ᐸᕐᖕᓇᓕᕐᖕᓂᐊᖅᐳᓯ ᒪᓕᓕᖅᓗᒋᓪᓗ ᑖᒃᑯᐊ. 
4ᑕᒫᓃᓚᐅᖅᓯᒪᖏᓐᓇᑦᓯ, ᑖᒃᑯᓇᓐᖓᑦ ᖃᐅᔨᑎᑕᐅᓂᐊᖅᐳᓯ ᓇᐅᒃᑰᕆᐊᖃᕐᖕᒪᖔᑦᓯ, ᑭᓯᐊᓂᓕ ᖃᒡᓕᔭᕆᐊᖃᕐᖕᓂᐊᓐᖏᓚᓯ ᑖᓐᓇ ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓ, ᑭᖑᓂᖓᓂ 1,000-ᑦ ᖃᓂᒋᔮᓂ ᐃᑎᒐᖕᓂᒃ ᓯᕕᑐᓂᖃᖅᓗᓯ ᒪᓕᖕᓂᐊᖅᐳᓯ.”
5ᔮᓱᐊᓪᓗ ᐃᓄᐃᑦ ᐅᖃᐅᑎᕔᑦ, “ᐃᓕᑦᓯᓐᓂᒃ ᐃᑦᔪᕐᖕᓁᑎᓕᕆᑦᓯ; ᖃᐅᒃᐸᑦ ᐊᑕᓂᖅ ᑲᒪᓇᖅᑐᒥᒃ ᐱᓇᓱᐊᕐᖕᓂᐊᕐᖕᒪᑦ ᐃᓕᑦᓯᓐᓂ.” 
6ᑐᓂᕐᕈᓯᖅᑎᑦᓯᔩᓪᓗ ᔮᓱᐊᑉ ᐅᖃᐅᑎᕔᑦ, “ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓ ᑎᒍᓗᓯᐅᒃ, ᓯᕗᓪᓕᐅᓗᓯ ᐃᓄᖕᓂᑦ ᐱᓱᓕᕆᑦᓯ.” ᑕᕝᕙ ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓ ᓇᒃᓴᖅᓗᒍ ᐱᓱᓕᖅᐳᑦ, ᐃᓄᐃᑦ ᓯᕗᓂᖓᓐᓂ.
7ᐊᑕᓂᖅᓗ ᐅᖃᖅᐳᖅ ᔮᓱᐊᒧᑦ, “ᐅᓪᓗᒥ ᐃᓄᖕᓄᑦ ᐄᓴᕅᓕᒥᐅᓄᑦ ᐅᐱᒋᔭᐅᑎᑦᓯᐊᕐᖕᓂᐊᖅᐸᒋᑦ ᐊᖏᔪᕈᖅᑎᑕᐅᓗᑎᑦ, ᖃᐅᔨᓂᐊᕐᖕᒪᑕ ᐃᓕᖕᓂ ᓇᔫᑎᓂᓐᓂᒃ ᒨᓯᓯᒥ ᓇᔫᑎᓂᕆᓚᐅᖅᑕᑦᑐᑦ. 
8ᑐᓂᕐᕈᓯᖅᑎᑦᓯᔩᑦ ᐅᖃᐅᑎᓂᐊᖅᐸᑎᑦ ᐊᒡᔭᖅᓯᓗᑎᒃ ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓᓂᒃ, ᑰᖕᒧᑦ ᔪᐊᕐᑕᓂᒧᑦ ᑎᑭᑐᐊᕈᑎᒃ, ᔪᐊᕐᑕᓂᐅᑉ ᓯᓈᓂ ᐅᑕᕿᖁᓪᓗᒋᑦ ᓇᖏᖅᓗᑎᒃ.”
9ᔮᓱᐊᓗ ᐅᖃᓕᖅᐳᖅ ᐃᓄᖕᓄᑦ, “ᒪᐅᖓ ᕾᒋᑦᓯ, ᑐᓴᖅᓗᓯᓗ ᐊᑕᓂᐅᑉ ᒎᑎᑦᓯ ᐅᖃᐅᓯᖏᓐᓂᒃ.” 
10ᔮᓱᐊᓗ ᐅᖃᖅᐳᖅ, “ᖃᐅᔨᒪᓂᐊᖅᐳᓯ ᒎᑎᐅᑉ ᐆᒪᔪᑉ ᐃᓚᒋᖕᒪᓯ, ᑖᑦᓱᒪ ᑲᔪᓯᑦᓯᐊᖅᓗᓂ ᐱᕙᓪᓕᐊᑎᓐᓂᐊᖅᐹᓯ ᓯᖏᑦᓯᖁᓪᓗᓯ ᑬᓇᓂᒥᐅᓂᒃ, ᕼᐃᑍᑎᒥᐅᓂᒃ, ᕼᐃᕔᑎᑎᒥᐅᓂᒃ, ᐱᕆᔧᑎᒥᐅᓂᒃ, ᒋᕐᒐᓮᑎᒥᐅᓂᒃ, ᐊᒧᕅᑎᒥᐅᓂᒃ, ᔨᐳᓮᑎᒥᐅᓂᒡᓗ, 
11ᑕᑯᒋᑦ, ᐊᑕᓂᐅᑉ ᓄᓇᖅᔪᐊᕐᖕᒥᐅᓕᒫᑦ ᐊᑕᓂᖓᑕ, ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓ ᓯᕗᓪᓕᐅᓗᓂ ᐃᓕᑦᓯᓐᓂᑦ ᐃᑳᕐᖕᓂᐊᖅᐳᖅ ᔪᐊᕐᑕᓂᐅᑉ ᑰᖓᒍᑦ. 
12ᒫᓐᓇ ᑍᒤᒻᒪᑦ ᓂᕈᐊᓕᕆᑦᓯ ᐊᖑᑎᓂᒃ 12-ᓂᒃ ᐄᓴᕅᓕᒥᐅᑦ ᑭᖑᕚᖏᓐᓂᑦ, ᑭᖑᕚᕇᓂᑦ ᐊᑐᓂᑦ ᐱᓯᒪᔪᓂᒃ. 
13ᑐᓂᕐᕈᓯᖅᑎᑦᓯᔩᑦ ᐊᒡᔭᖅᓯᔪᑦ ᐊᖏᖃᑎᖏᖕᓂᐅᑉ ᐃᒃᓯᖅᕕᖁᑎᖓᓂᒃ ᐊᑕᓂᐅᔫᑉ ᓄᓇᖅᔪᐊᕐᖕᒥᐅᓕᒫᓄᑦ ᐱᖓᓂᒃ ᐃᑎᒐᖏᑦ ᐃᒫᓄᑦ ᐊᒃᑐᑐᐊᖅᐸᑕ ᔪᐊᕐᑕᓂᐅᑉ ᑰᖓ ᓄᖅᑲᕐᖕᓂᐊᖅᐳᖅ, ᑲᖏᐊᓂᓪᓗ ᑰᒃᑐᑦ ᓄᖅᑲᖓᓗᑎᒃ ᐊᑕᐅᓯᕐᖕᒧᑦ ᑲᑎᓐᓂᐊᖅᐳᑦ.”
14ᑕᕝᕙ ᐃᓄᐃᑦ ᐊᐅᓪᓚᕋᒥᒃ ᑕᖕᒫᖅᓯᒪᕕᖕᒥᓂᑦ, ᐃᑳᕆᐊᖅᑐᓕᖅᓗᑎᒃ ᔪᐊᕐᑕᓂᐅᑉ ᑰᖓᓄᑦ ᑐᓂᕐᕈᓯᖅᑎᑦᓯᔩᑦ ᓯᕗᓪᓕᐅᓚᐅᖅᐳᑦ ᐊᒡᔭᖅᓯᓪᓗᑎᒃ ᐊᖏᖃᑎᒌᖕᓂᐅᑉ ᐃᒃᓯᖅᕕᖓᓂᒃ ᐃᓄᐃᑦ ᓯᕗᓂᖓᓂ, 
15ᑖᒃᑯᐊ ᐊᖏᖃᑎᒌᖕᓂᐅᑉ ᐃᒃᓯᖅᕕᖓᓂᒃ ᐊᒡᔭᖅᓯᔪᑦ ᑎᑭᐅᑎᖕᒪᑕ ᔪᐊᕐᑕᓂᒧᑦ, ᑐᓂᕐᕈᓯᖅᑎᑦᓯᔩᑦ ᐃᑎᒐᖏᑦ ᐊᒃᑐᑐᐊᕐᖕᒪᑕ ᑰᖕᒧᑦ; ᑍᑦᓱᒪᓂ ᔪᐊᕐᑕᓂᐅᑉ ᑰᖓ ᑕᑕᑦᓯᐊᓚᐅᖅᐳᖅ ᑰᒃᑐᒻᒪᕆᐊᓘᓪᓗᓂ ᐱᕈᖅᑐᓂᒃ ᑲᑎᖅᓱᐃᕕᒃ ᓇᓪᓕᐅᑎᓯᒪᑎᓪᓗᒍ, 
16ᑰᒍᓐᓃᓚᐅᖅᐳᖅ ᐊᑕᐅᓯᕐᖕᒧᓪᓗ ᑲᑎᓪᓗᓂ ᑲᖏᐊᓄᑦ ᓄᓇᒧᑦ ᐊᑎᓕᖕᒧᑦ ᐋᑕᒥᒧᑦ, ᑖᑦᓱᒧᖓ ᐃᒡᓗᒐᓮᑦ ᔭᕆᑖᓐ ᓴᓂᐊᓃᑦᑐᒧᑦ, ᑰᓪᓗ ᑭᑖᓄᑦ ᑎᑭᓪᓗᒍ ᐃᒪᖅ ᑕᕆᐅᕐᖕᒥᒃ ᑍᔭᐅᔪᒧᑦ ᑰᒍᓐᓃᓚᐅᖅᐳᖅ, ᐃᓄᐃᓪᓗ ᐃᑳᕈᓐᓇᖅᓯᓚᐅᖅᐳᑦ ᔨᕆᑰᑉ ᐊᑭᐊᓄᑦ. 
17ᐃᓄᐃᑦ ᐃᑳᖅᑎᓪᓗᒋᑦ ᓄᓇᒃᑯᑦ ᓴᓗᐊᒪᔪᒃᑰᓚᐅᖅᐳᑦ, ᑐᓂᕐᕈᓯᖅᑎᑦᓯᔩᓪᓗ ᐊᒡᔭᖅᓯᔪᑦ ᐊᑕᓂᐅᑉ ᐊᖏᖃᑎᒌᖕᓂᖓᑕ ᐃᒃᓯᖅᕕᖓᓂᒃ ᔪᐊᕐᑕᓂᐅᑉ ᑰᖓᑕ ᕿᑎᐊᓂ ᓄᖅᑲᖓᓚᐅᖅᐳᑦ ᐃᓅᖃᑎᒌᒡᔪᐊᑦ ᐃᑳᕇᓚᐅᖏᓐᓂᖏᓐᓂ.
