1ᐂᕝᕙᕋᒻᓗ ᐃᑦᔨᑉᑎᒥᑦ ᐊᐅᓪᓚᖅᐳᖅ, ᓄᓕᐊᓂ ᐱᖁᑎᓕᒫᓂᓗ ᑕᒪᕐᖕᒥᒃ ᓇᒃᓴᖅᓗᒋᑦ, ᓘᑎᓗ ᐃᓚᒋᓪᓗᒍ, ᓯᕿᓂᐅᑉ ᓇᓛᓄᑦ ᓂᒋᑉᒧᑦ. 
2ᐂᕝᕙᕋᒻᓗ ᐊᔪᖅᓴᖏᑦᑐᐊᓘᓚᐅᖅᐳᖅ ᐆᒪᔪᖁᑎᖃᖅᓗᓂ, ᓯᐅᓪᕕᕆᓂᒡᓗ, ᒎᓗᓂᒡᓗ. 
3ᐃᖏᕐᕋᓚᐅᖅᐳᖅᓗ ᓯᕿᓂᐅᑉ ᓇᓛᓂᑦ ᓂᒋᑉᒥᑦ ᐱᑎᓕ ᑎᑭᓪᓗᒍ, ᑕᕝᕗᖓ ᑕᖕᒫᖅᓯᒪᕕᒋᓚᐅᖅᑕᒥᓄᑦ, ᓄᓇᐅᑉ ᐱᑎᓕᐅᑉ ᐂᓪᓗ ᐊᑯᓐᓂᖓᓄᑦ. 
4ᓄᓇᒧᑦ ᑐᓂᕐᕈᓯᖅᕕᖕᒥᒃ ᓴᓇᕕᒋᓚᐅᖅᑕᒥᓄᑦ ᓯᕗᓪᓕᕐᖕᒥᒃ; ᑕᕝᕙᓂᓗ ᐂᕝᕙᕋᒻ ᐊᑕᓂᖅ ᑐᒃᓯᐊᖅᕕᒋᕚ.
5ᓘᑎᓕ ᐂᕝᕙᕋᒻ ᐃᖏᕐᕋᖃᑎᖓ, ᑖᓐᓇ ᓰᐱᖁᑎᖃᓚᐅᕆᕗᖅ ᐆᒪᔪᖁᑎᖃᖅᓗᓂ ᑐᐱᖃᐅᕆᓪᓗᓂᓗ. 
6ᑍᒤᒻᒪᑦ ᓄᓇ ᑕᒪᓐᓇ ᓂᕿᒃᓴᑭᓗᐊᓚᐅᕐᖕᒪᑦ ᑖᒃᑯᖕᓄᖓ ᑲᑎᓐᖓᓗᑎᒃ; ᐊᑐᓂᑦ ᐱᖁᑎᖃᓚᐅᕐᖕᒪᑎᒃ ᐅᓄᖅᑐᐊᓗᖕᓂᒃ ᑲᑎᓐᖓᔪᓐᓁᓪᓕᓚᐅᖅᐴᒃ. 
7ᑍᑦᓱᒪᓂ ᐂᕝᕙᕋᐅᑉ ᐆᒪᔪᓂᒃ ᑲᒪᔨᖏᑦ ᓘᑎᐅᓪᓗ ᐆᒪᔪᖁᑎᖏᑕ ᑲᒪᔨᖏᑦ ᐃᒻᒥᖕᓄᑦ ᐊᑭᕋᖅᑑᑎᓕᓚᐅᖅᐳᑦ. ᑍᑦᓱᒪᓂᐅᑎᓪᓗᒍ ᑖᒃᑯᐊ ᑬᓇᓂᒥᐅᑦ ᐱᕆᔧᑎᒥᐅᓪᓗ ᓱᓕ ᓄᓇᖃᓚᐅᕐᖕᒪᑕ ᑕᒫᓂ.
8ᑕᕝᕙ ᐂᕝᕙᕋᒻ ᐅᖃᓕᖅᐳᖅ ᓘᑎᒧᑦ, “ᐃᓄᖁᑎᑎᑦ ᐃᓄᖁᑎᒃᑲᓗ ᐃᒻᒥᖕᓄᑦ ᐊᑭᕋᖅᑐᖅᑎᒌᒃᑐᒃᓴᐅᓐᖏᓚᑦ, ᐆᒪᔪᓕᕆᔨᖁᑎᑎᑦ ᐆᒪᔪᓕᕆᔨᖁᑎᒃᑲᓗ; ᐃᓚᒌᒃᑲᓐᓄᒃ. 
9ᓄᓇᑭᒃᓴᖏᑦᑐᐊᓘᕗᒍᒃ ᑍᒤᒻᒪᑦ ᐊᕕᓚᐅᖅᓗᒃ. ᓴᐅᒥᖕᒧᐊᕈᕕᑦ, ᑕᓕᖅᐱᒧᐊᕐᖕᓂᐊᖅᐳᖓ; ᑕᓕᖅᐱᖕᒧᐊᕈᕕᑦ, ᓴᐅᒥᖕᒧᐊᕐᖕᓂᐊᖅᐳᖓ.”
10ᓘᑎᓗ ᐊᕙᒻᒧᑦ ᑕᑯᓴᕋᒥ, ᑕᑯᕗᖅ ᔪᐊᕐᑕᓂᐅᑉ ᓇᖅᓴᖓᓂᒃ ᐃᒪᖃᑦᓯᐊᖅᑐᒥᒃ, ᐊᑕᓂᐅᑉ ᐱᕈᖅᓰᕕᖁᑎᖓᑎᑐᑦ, ᐃᑦᔨᑉᑎᐅᓪᓗ ᓄᓇᖓᑎᑐᑦ ᑍᒤᑦᑑᔮᖅᑐᒥᒃ. ᓄᓇᐅᑉ ᔪᐊᕆᐅᑉ ᓇᓛᓄᑦ; ᑍᒤᑦᑑᓚᐅᖅᐳᖅ ᑕᒪᓐᓇ ᐊᑕᓂᐅᑉ ᓱᑑᒪ ᒍᒨᕋᓗ ᐊᓯᕈᓚᐅᖅᑎᓐᓇᓂᒋᒃ. 
11ᑍᒤᒻᒪᑦ ᓘᑎᐅᑉ ᔪᐊᕐᑕᓂᐅᑉ ᓇᖅᓴᓕᒫᖓ ᓂᕈᐊᖅᐹ, ᐊᐅᓪᓚᖅᐳᖅᓗ ᓯᕿᓂᐅᑉ ᓄᐃᕕᐊᑕ ᓇᓛᓃᑦᑐᒧᐊᖅᓗᓂ; ᑍᒫᒃ ᑕᕝᕙ ᐱᓂᐊᕐᖕᓂᖃᖅᓗᑎᒃ ᐊᕕᓚᐅᖅᐴᒃ. 
12ᐂᕝᕙᕋᒻᓕ ᓄᓇᖃᓚᐅᖅᐳᖅ ᑬᓇᓂᒥ, ᓘᑎᓕ ᓄᓇᑖᓚᐅᖅᐳᖅ ᐃᒡᓗᒐᓴᖕᓂ ᓇᖅᓴᒦᑦᑐᓂ ᑐᐱᖅᓗᓂᓗ ᓱᑑᒪᒧᑦ ᑎᑭᓯᒪᔪᓂᒃ, 
13ᓱᑑᒪᐅᓪᓗ ᐃᓄᖏᑦ ᐱᐅᖏᑦᑐᓕᔨᐊᓘᓚᐅᖅᐳᑦ, ᐊᔪᖅᑐᓕᔪᖅᔪᐊᖑᓪᓗᑎᒡᓗ ᐊᑕᓂᕐᖕᒧᑦ.
14ᐊᑕᓂᖅ ᐅᖃᖅᐳᖅ ᐂᕝᕙᕋᒻᒧᑦ, ᓘᑎ ᐊᐅᓪᓚᖅᓯᒪᓕᖅᑎᓪᓗᒍ, “ᑕᕝᕙᓐᖓᑦ ᓇᔪᖅᑕᕐᖕᓂᑦ ᐊᕙᒻᒧᑦ ᕿᒥᕐᕈᓚᐅᕆᑦ, ᐅᓐᓄᐊᑉ ᓇᓛᓄᑦ ᐅᓪᓘᓪᓗ ᓇᓛᓄᑦ ᖃᐅᓕᖅᕕᐅᑉ ᓇᓛᓄᑦ ᓂᐱᕕᐅᓪᓗ ᓇᓛᓄᑦ; 
15ᑕᒪᓐᓇ ᓄᓇ ᑕᑯᔧᑦ ᑕᒪᕐᖕᒥᒃ ᑐᓂᓂᐊᖅᐸᕋ ᐃᓕᖕᓄᑦ ᑭᖑᕚᕐᖕᓄᓪᓗ, ᑕᒪᓐᓇᓗ ᐱᒋᔪᒫᖅᐸᑦ ᐃᓱᖃᖏᑦᑐᒧᑦ. 
16ᑭᖑᕚᒃᓴᖃᖅᑎᑦᓱᒫᖅᐸᒋᓪᓗ ᐅᓄᖅᑐᖅᔪᐊᕌᓗᖕᓂᒃ ᓄᓇᒥ ᐳᔪᕋᖅᑎᑐᑦ ᐅᓄᖅᑎᒋᔪᓂᒃ; ᓄᓇᐅᑉ ᐳᔪᕋᖏᑦ ᓈᓴᖅᑕᐅᔪᓐᓇᖅᐸᑕ, ᑕᕝᕙ ᑭᖑᕚᒃᓴᑎᑦᑕᐅᖅ ᓈᓴᖅᑕᐅᔪᓐᓇᕋᔭᕆᕗᑦ! 
17ᒫᓐᓇᓕ, ᒪᑭᓪᓗᑎᑦ ᐃᖏᕐᕋᓕᕆᑦ ᓄᓇᐅᑉ ᑕᑭᓂᖓ ᐃᓱᓕᓪᓗᒍ ᓯᓕᖕᓂᖓᓗ ᐃᓱᓕᓪᓗᒍ, ᑕᒪᓐᓇ ᑕᒪᕐᖕᒥᒃ ᐃᓕᖕᓄᑦ ᑐᓂᓂᐊᕋᒃᑯ.” 
18ᑕᕝᕙ ᐂᕝᕙᕋᒻ ᑕᕝᕙᓐᖓᑦ ᓅᓪᓗᓂ, ᓄᓇᑖᖅᐳᖅ ᓇᐹᖅᑐᓕᖕᒥ ᐆᒃᓂᒃ ᐊᑎᖃᖅᑐᓂᒃ ᒪᒻᕆᒦᑦᑐᒥ ᕼᐃᐸᕋᓐᓂᒥ; ᑕᕝᕙᓂᓗ ᑐᓂᕐᕈᓯᖅᕕᓕᐅᖅᐳᖅ ᐊᑕᓂᕐᖕᒧᑦ.
