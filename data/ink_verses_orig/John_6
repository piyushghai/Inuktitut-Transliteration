1ᑕᒪᑐᒪ ᑭᖑᕐᖓᒍᑦ ᔩᓱᓯ ᒐᓕᓕᐊᑉ ᑕᓯᖓᑕ ᐊᑭᐊᓄᐊᖅᐳᖅ, (ᑍᔭᐅᔪᒧᑦ, ᑍᐱᕆᐊᓯᐅᑉ ᑕᓯᖅᔪᐊᖓᓂᒃ). 
2ᐃᓄᒐᓴᒡᔪᐊᓪᓗ ᒪᓕᒃᐹᑦ, ᓇᓗᓁᒃᑯᑕᕐᖕᓂᒃ ᑕᑯᓚᐅᕋᒥᒃ ᖃᓂᒪᔪᓂᒃ ᐋᖅᑭᒃᓯᑎᓪᓗᒍ. 
3ᔩᓱᓯᓕ ᖃᖅᑲᒧᑦ ᒪᔪᕋᕋᒥ, ᖄᖓᓄᑦ ᐃᖏᑉᐳᖅ ᐃᓕᓐᓂᐊᖅᑎᓂ ᐃᓚᒋᓪᓗᒋᑦ. 
4ᔫᑎᓪᓕ ᖄᖏᖅᑕᐅᕕᖕᒥᒃ ᓇᓪᓕᐅᓐᓂᖅᓯᐅᖅᕕᖓᑦ ᖃᒡᓕᓕᖅᐳᖅ. 
5ᔩᓱᓯ ᑕᑯᓴᕋᒥ, ᑕᑯᕗᖅ ᐃᓄᒐᓴᒡᔪᐊᓂᒃ ᕾᓕᖅᑐᓂᒃ ᐃᒻᒥᓄᑦ, ᐱᓕᑉᐴᓯᒧᓪᓗ ᐅᖃᖅᐳᖅ, “ᖃᓄᖅᓕ ᓂᐅᕕᕈᓐᓇᕐᖕᓂᐊᖅᐱᑖ ᐅᑯᓂᖓ ᓂᕆᑎᑦᓯᔪᓐᓇᖁᓪᓗᑕ?” 
6ᔩᓱᓯᓕ ᑍᒫᒃ ᐅᖃᖅᐳᖅ ᐱᓕᑉᐴᓯ ᖃᐅᔨᓴᖅᓗᓂᐅᒃ, ᖃᐅᔨᒪᒐᓗᐊᖅᓗᓂ ᖃᓄᐃᓕᐅᕐᖕᓂᐊᕐᖕᓂᕐᖕᒥᓂᒃ.
7ᐱᓕᑉᐴᓯᐅᑉ ᑭᐅᕚ, “ᓯᐅᓪᕕᕆᓂᒃ 200-ᑦ ᐅᖓᑖᓃᑦᑐᓂᒃ ᐊᑐᕆᐊᖃᕋᔭᖅᐳᒍᑦ ᑖᒃᑯᓂᖓ ᓂᕆᑎᑦᓯᓇᓱᒃᑯᑦᑕ ᒥᑭᔪᑯᓗᖕᒥᒡᓘᓐᓃᑦ ᐊᑐᓂᑦ ᐱᒐᓗᐊᖅᐸᑕ.”
8ᐃᓕᓐᓂᐊᖅᑎᖏᑕ ᐃᓚᖓᑦ, ᐋᓐᑐᕉ ᓮᒨᓂᐅᑉ ᐲᑦᑐᕉᓯᐅᑉ ᓄᑲᖓ, ᐅᖃᖅᐳᖅ, 
9“ᐅᕙᓂ ᓄᑲᑉᐱᐊᖅᑕᖃᖅᐳᖅ ᒥᑭᔫᑎᓂᒃ ᓂᐊᑰᔭᓂᒃ ᑕᓪᓕᒪᓂᒃ ᐃᖃᓗᑯᓘᖕᓂᒡᓗ ᒪᕐᕉᖕᓂᒃ ᑕᖁᐊᖃᖅᑐᒥᒃ; ᑭᓯᐊᓂᓕ ᐃᓄᒋᐊᕌᓗᖕᓄᑦ ᑖᒃᑯᐊ ᓱᓇᐅᓐᖏᓚᑦ.”
10ᔩᓱᓯᐅᑉ ᐅᖃᐅᑎᕔᑦ, “ᐃᓄᐃᑦ ᐃᒃᓯᕙᖁᓚᐅᖅᓯᐅᒃ,” ᑕᒪᓐᓇᓕ ᓇᔪᖅᑕᖓᑦ ᓄᓇ ᐃᕕᒃᓱᒐᓕᐊᓘᕗᖅ; ᑕᕝᕙ ᐃᓄᓕᒫᑦ ᐃᖏᑉᐳᑦ, ᑖᒃᑯᐊ 5,000-ᑦ ᖃᓂᒋᔮᓃᑉᐳᑦ. 
11ᔩᓱᓯᐅᓪᓕ ᓂᐊᖂᔧᑦ ᑎᒍᕔᑦ, ᖁᔭᓕᑦᔪᑎᒋᔭᕇᕋᒥᒋᓪᓗ, ᐃᒃᓯᕙᔪᓄᑦ ᑐᓂᐅᕋᖅᑕᐅᖁᕔᑦ; ᑍᒫᒃᑕᐅᖅ ᐃᖃᓗᑯᓗᐃᑦ ᖁᔭᓕᑦᔪᑎᒋᓪᓗᒋᑦ ᑐᓂᒋᕔᑦ, ᓂᕆᔪᒪᔭᓕᒫᒥᖕᓂᒡᓗ ᓂᕆᕗᑦ. 
12ᐊᕿᐊᑦᑐᖅᑐᐃᓐᓇᐅᖕᒪᑕᓕ, ᐃᓕᓐᓂᐊᖅᑎᓂ ᐅᖃᐅᑎᕔᑦ, “ᐊᒥᐊᒃᑯᒋᔭᐅᔪᑦ ᑲᑎᖅᓱᖅᓯᐅᒃ, ᒥᑭᔪᒥᒡᓘᓐᓃᑦ ᐊᓯᐅᔪᖃᖁᓇᒍ.” 
13ᑕᕝᕙ ᐊᒥᐊᑯᓕᒫᓂᒃ ᑲᑎᑦᓯᒐᒥᒃ ᐃᕕᐅᔭᓂᒃ 12-ᓂᒃ ᑕᑍᕗᑦ ᐊᒥᐊᒃᑯᒋᔭᐅᔪᓂᒃ ᓂᐊᖂᔭᓂᑦ ᑕᓪᓕᒪᓂᑦ, ᐃᓄᐃᑦ ᓂᕆᓚᐅᖅᑕᖏᓐᓂᑦ.
14ᐃᓄᐃᓪᓕ ᓇᓗᓁᒃᑯᑕᕐᖕᒥᒃ ᑕᑯᒐᒥᒃ, ᔩᓱᓯᐅᑉ ᐱᓇᓱᐊᖅᑕᖓᓂᒃ ᐅᖃᖅᐳᑦ, “ᑖᓐᓇ ᖁᓚᕐᖕᓇᕈᓐᓃᖅᐳᖅ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᒋᖕᒪᒍ ᓯᓚᖅᔪᐊᕐᖕᒧᑦ ᑎᑭᓛᕐᖕᓂᐊᖅᓯᒪᔪᖅ!” 
15ᔩᓱᓯᓕ ᖃᐅᔨᒪᓕᕋᒥ ᐃᓄᐃᑦ ᖃᓄᐃᓕᐅᕈᒪᓂᖏᓐᓂᒃ, ᑎᒍᓗᒍ ᐊᖓᔪᖅᑳᖅᔪᐊᓐᖑᖅᑎᑦᓯᓇᓱᐊᕈᒪᓕᕐᖕᒪᑕ ᖁᓄᒐᓗᐊᖅᐸᑦ, ᑖᒃᑯᓇᓐᖓᑦ ᕿᒪᕉᑎᓪᓗᓂ ᖃᖅᑲᒧᑦ ᒪᔪᕋᖅᐳᖅ ᐃᓄᑑᓪᓗᓂ.
16ᐅᓐᓄᖕᒪᓪᓕ, ᔩᓱᓯᐅᑉ ᐃᓕᓐᓂᐊᖅᑎᖏᑦ ᑕᓯᕐᖕᒧᐊᖅᐳᑦ, 
17ᐅᒥᐊᒧᓪᓗ ᐃᑭᓪᓗᑎᒃ, ᐅᑎᕋᓱᐊᓕᖅᐳᑦ ᑲᐲᕐᓂᐊᒧᑦ. ᑖᖅᓯᖕᒪᑦ, ᓱᓕ ᔩᓱᓯᐅᑉ ᐅᐸᓚᐅᖅᑎᓐᓇᓂᒋᑦ. 
18ᐊᓄᕌᓕᖅᑐᐊᓘᓪᓗᓂᓗ ᐃᒪᖅ ᒪᓪᓕᓕᖅᐳᖅ. 
19ᐃᓕᓐᓂᐊᖅᑏᓪᓗ ᐃᐳᓪᓗᑎᒃ ᐃᖏᕐᕋᓕᕋᓗᐊᖅᑎᓪᓗᒋᑦ ᐃᒻᒪᖄ ᐱᖓᓱᓂᒃ ᓯᑕᒪᓂᒡᓘᓐᓃᑦ ᒤᓕᓂᒃ, ᑕᑯᓕᖅᐳᑦ ᔩᓱᓯᒥᒃ ᐃᒪᐅᑉ ᖄᖓᒍᑦ ᐱᓱᒃᑐᒥᒃ ᐅᒥᐊᒧᓪᓗ ᖃᒡᓕᓕᖅᑐᒥᒃ. ᑲᑉᐱᐊᓱᓕᖅᐳᓪᓗ, 
20ᔩᓱᓯᐅᓪᓕ ᐅᖃᐅᑎᕔᑦ, “ᐅᕙᖓᐅᕗᖓ ᑲᑉᐱᐊᓱᒐᓯ!” 
21ᑕᕝᕙ ᐅᒥᐊᒧᑦ ᐃᑭᖁᓕᖅᐹᑦ, ᐊᑯᓂᐅᖏᑦᑐᖅᓗ ᓄᓇᒧᑦ ᑎᑭᑉᐳᑦ ᐅᐸᒐᓱᐊᖅᑕᒥᖕᓄᑦ.
22ᖃᐅᑎᓪᓗᒍ ᐃᓄᒐᓴᒡᔪᐊᑦ ᑕᓯᐅᑉ ᐊᑭᐊᓃᑦᑐᑦ ᑕᑯᓕᖅᐳᑦ ᐅᒥᐊᖅ ᐊᑕᐅᓯᐅᖕᒪᑦ, ᖃᐅᔨᓚᐅᖅᓗᑎᒡᓗ ᔩᓱᓯ ᐅᒥᐊᒧᑦ ᐃᓕᓐᓂᐊᖅᑎᒥᓄᑦ ᐃᑭᖃᑕᐅᓚᐅᖏᒻᒪᑦ, ᐃᓕᓐᓂᐊᖅᑎᖏᓪᓕ ᐅᒥᐊᖅᑐᓯᓚᐅᕐᖕᒪᑕ ᑖᒃᑯᑑᓪᓗᑎᒃ. 
23ᐅᒥᐊᓪᓕ ᐊᓯᖏᑦ, ᑍᐱᕆᐊᓯᒥᑦ ᐱᔪᑦ ᓄᓇᒧᑦ ᑐᓚᒋᐊᖅᑐᓕᖅᐳᑦ, ᐊᑕᓂᐅᑉ ᓂᐊᖂᔭᓂᒃ ᖁᔭᓕᖄᖅᓗᓂ ᓂᕆᑎᑦᓯᕕᒋᓚᐅᖅᑕᖓᑕ ᖃᓂᒋᔮᓄᑦ. 
24ᐃᓄᒐᓴᒡᔪᐊᓪᓕ ᖃᐅᔨᒐᒥᒃ ᔩᓱᓯ ᑕᕝᕙᓃᖏᒻᒪᑦ, ᐃᓕᓐᓂᐊᖅᑎᖏᓪᓗ ᑕᕝᕙᓃᒻᒥᓇᑎᒃ, ᐅᒥᐊᒧᑦ ᐃᑭᕗᑦ ᑲᐲᕐᓂᐊᒧᓪᓗ ᐅᒥᐊᖅᑐᓕᖅᐳᑦ, ᔩᓱᓯᒥᒃ ᕿᓂᖅᓗᑎᒃ.
25ᐃᓄᐃᓪᓕ ᔩᓱᓯᒥᒃ ᓇᓂᓯᒐᒥᒃ ᑕᓯᐅᑉ ᐊᑭᐊᓂ, ᐅᖃᐅᑎᕚᑦ, “ᐊᔪᕆᖅᑐᐃᔩ, ᖃᖓ ᑕᒪᐅᓐᖓᕐᖕᓂᖅᐲᑦ?”
26ᔩᓱᓯᐅᑉ ᑭᐅᕔᑦ, “ᓱᓕᔪᒥᒃ ᐅᖃᐅᑎᕙᑦᓯ; ᕿᓂᖅᐸᑦᓯᓐᖓ ᓇᓗᓁᒃᑯᑍᑦ ᑕᑯᓚᐅᖅᑕᓯ ᐱᑦᔪᑎᒋᓇᒋᑦ, ᓂᕆᓚᐅᕋᑦᓯᓕ ᓂᐊᖂᔭᓂᒃ ᐊᕿᐊᑦᑐᖅᓗᓯ ᐱᑦᔪᑎᖃᖅᐳᓯ. 
27ᓂᕿᒃᓴᒥᒃ ᓄᖑᓴᕅᑦᑐᒥᒃ ᐱᓇᓱᐊᕐᖕᓂᐊᕋᓯ, ᓂᕿᒃᓴᒥᒡᓕ ᐱᓇᓱᐊᓕᕆᑦᓯ ᐃᓅᓯᖅᑖᕐᖕᓇᖅᑐᒥᒃ ᓄᖑᓱᐃᑦᑐᒧᑦ, ᐃᓅᑉ ᐃᕐᖕᓂᖓᑕ ᑐᓂᓂᐊᖅᑕᖓᓂᒃ ᐃᓕᑦᓯᓐᓄᑦ; ᑖᓐᓇ ᒎᑎᐅᑉ ᐊᑖᑕᐅᑉ ᓇᓗᓁᒃᑯᓯᖅᓯᒪᖕᒪᒍ ᓈᒻᒪᒃᓴᕐᖕᓂᕐᖕᒥᓂᒃ.”
28ᑕᕝᕙ ᐊᐱᕆᕚᑦ, “ᖃᓄᖅ ᐱᓇᓱᐊᖅᑐᒃᓴᐅᕕᑖ? ᒎᑎᐅᑉ ᐱᓇᓱᐊᖅᑕᐅᖁᔭᖓᓂᒃ ᐱᓇᓱᐊᕈᓐᓇᖁᓪᓗᑕ?”
29ᔩᓱᓯᐅᑉ ᑭᐅᕔᑦ, “ᑕᕝᕙ ᒎᑎᐅᑉ ᐃᒫᒃ ᐱᖁᕚᓯ; ᐅᒃᐱᖁᓪᓗᓯ ᑖᑦᓱᒧᖓ ᑎᓕᔭᖓᓄᑦ.”
30ᑖᒃᑯᐊ ᑭᐅᕗᑦ, “ᑕᕝᕙ ᖃᓄᐃᑦᑐᒥᒃ ᓇᓗᓁᒃᑯᑕᖃᕐᖕᓂᐊᖅᐲᑦ ᐅᕙᒍᑦ ᑕᑯᓗᑕ, ᐃᓕᖕᓄᑦ ᐅᒃᐱᓕᖁᓪᓗᑕ? ᖃᓄᐃᓕᐅᕐᖕᓂᐊᖅᐲᑦ? 
31ᓯᕗᓕᕗᑦ ᒫᓇᒥᒃ ᓂᕿᒃᓴᒥᒃ ᓂᕆᓚᐅᖅᐳᑦ ᐃᓄᖃᖏᑦᑐᒥ; ᐊᒡᓚᖕᓂ ᐅᖃᖅᓯᒪᖕᒪᑦ, ‘ᓂᐊᖂᔭᒥᒃ ᕿᓚᖕᒥᑦ ᐱᔪᒥᒃ ᓂᕆᑎᓚᐅᖅᐰᑦ.’”
32ᑕᕝᕙ ᔩᓱᓯᐅᑉ ᐅᖃᐅᑎᕔᑦ, “ᓱᓕᔪᒥᒃ ᐅᖃᐅᑎᕙᑦᓯ, ᒨᓯᓯᐅᑉ ᓂᐊᖂᔭᒥᒃ ᕿᓚᖕᒥᑦ ᐱᔪᒥᒃ ᑐᓂᓯᕕᒋᓚᐅᓐᖏᓛᓯ; ᐊᑖᑕᒪᓕ ᓂᐊᖂᔭᒥᒃ ᓂᕿᒃᓴᓪᓚᕆᖕᒥᒃ ᑐᓂᓯᕕᒋᕚᓯ ᕿᓚᖕᒥᑦ ᐱᔪᒥᒃ. 
33ᑕᕝᕙ ᒎᑎᐅᑉ ᓂᐊᖂᔭᖁᑎᖓ ᑖᓐᓇᐅᕗᖅ ᕿᓚᖕᒥᑦ ᑎᑭᑦᑐᖅ, ᐃᓅᓯᕐᖕᒥᒡᓗ ᑐᓂᓯᔪᖅ ᓯᓚᖅᔪᐊᕐᖕᒥᐅᓄᑦ.”
34ᑖᒃᑯᐊ ᐅᖃᐅᑎᕚᑦ, “ᐊᑕᓃᖅ, ᓂᐊᖂᔭᒥᒃ ᑖᑦᓱᒥᖓ ᑐᓂᓯᕕᒋᑦᓮᓐᓇᖅᑎᒍᑦ.”
35ᔩᓱᓯᐅᑉ ᐅᖃᐅᑎᕔᑦ, “ᐅᕙᖓᐅᕗᖅ ᓂᐊᖂᔭᖅ ᐃᓅᓯᖅᑕᓕᒃ; ᑖᓐᓇ ᐅᕙᓐᓄᑦ ᕾᔪᖅ ᑳᓕᕐᖕᓂᐊᓐᖏᓚᖅ, ᐅᕙᓐᓄᓪᓗ ᐅᒃᐱᖅᑐᖅ ᐃᒥᕈᓚᐅᖅᓯᒪᓂᐊᓐᖏᓚᖅ. 
36ᒫᓐᓇᓕ ᐅᖃᐅᑎᒐᓗᐊᕋᑦᓯ ᐅᕙᓐᓂᒡᓗ ᑕᑯᓯᒪᓕᖅᓗᓯ ᐅᒃᐱᕆᓐᖏᓚᑦᓯᓐᖓ. 
37ᐊᑖᑕᒪ ᐅᕙᓐᓄᑦ ᕾᑕᓕᒫᖏᑕ ᐅᐸᒃᐹᖓ; ᐅᕙᓐᓄᓪᓗ ᕾᔪᒥᒃ ᐊᓂᑐᐃᓐᓇᖅᑎᑦᓯᓐᓂᐊᓐᖏᓚᖓ. 
38ᕿᓚᖕᒥᑦ ᑎᑭᓚᐅᕋᒪ, ᐱᔪᒪᔭᓐᓂᒃ ᐱᓇᓱᐊᕆᐊᖅᑐᕐᖕᓇᖓ, ᑖᑦᓱᒪᓕ ᑎᓕᔨᒪ ᐱᔪᒪᔭᖓᓂᒃ ᐱᓇᓱᐊᕆᐊᖅᑐᖅᓗᖓ. 
39ᑖᑦᓱᒪᓕ ᑎᓕᔨᒪ ᐱᔪᒪᔭᖓ ᑕᒪᑦᔭ, ᐅᕙᓐᓄᑦ ᕾᑎᑕᓕᒫᖏᓐᓂᒃ ᐊᓯᐅᔨᖁᓇᖓ, ᐆᒻᒪᖅᑎᑦᓯᖁᓪᓗᖓᓕ ᐅᓪᓗᐃᑦ ᑭᖑᓪᓕᖅᐹᖓᓐᓂ. 
40ᑕᒪᑦᔭ ᐊᑖᑕᒪ ᐱᔪᒪᔭᖓ, ᐃᕐᖕᓂᖓᓂᒃ ᑕᑯᔪᓕᒫᑦ ᐅᒃᐱᓕᖅᓗᑎᒡᓗ ᑖᑦᓱᒧᖓ ᐃᓅᓯᕐᖕᒥᒃ ᓄᖑᓱᐃᑦᑐᒥᒃ ᐱᖃᖁᓪᓗᒋᑦ; ᐅᕙᖓᓗ ᐆᒻᒪᖅᑎᑦᓱᒫᖅᐸᕋ ᐅᓪᓗᐃᑦ ᑭᖑᓪᓕᖅᐹᖓᓐᓂ.”
41ᔫᑎᓪᓕ ᐊᑲᐅᒃᓴᕈᓐᓃᖅᐳᑦ ᑖᑦᓱᒥᖓ, ᐅᖃᕐᖕᓂᖓ ᐱᓪᓗᒍ, “ᐅᕙᖓᐅᕗᖅ ᓂᐊᖂᔭᖅ ᕿᓚᖕᒥᑦ ᑎᑭᓯᒪᔪᖅ.” 
42ᑕᕝᕙ ᐅᖃᖅᐳᑦ, “ᐅᓇ ᔩᓱᓯᐅᓐᖏᓛᖅ? ᔫᓯᐱᐅᑉ ᐃᕐᖕᓂᖓ, ᐊᑖᑕᖓ ᐊᓈᓇᖓᓗ ᖃᐅᔨᒪᕙᕗᑦ; ᖃᓄᐃᒻᒪᓪᓕᐅᓇ ᐅᖃᓕᕆᕙ? ‘ᕿᓚᖕᒥᑦ ᑎᑭᓯᒪᕗᖓ.’”
43ᔩᓱᓯᐅᑉ ᑭᐅᕔᑦ, “ᐊᑲᐅᒃᓴᖏᓪᓗᓯ ᐃᓕᑦᓯᓐᓄᑦ ᐅᖃᖃᑦᑕᐅᑎᓐᖏᓚᐅᕆᑦᓯ. 
44ᐅᕙᓐᓄᑦ ᕾᔪᖃᕈᓐᓇᓐᖏᓚᖅ ᐊᑖᑕᐅᑉ ᑎᓕᔨᒪ ᐅᕙᓐᓄᐊᖅᑎᖏᑉᐸᒍ; ᐅᕙᖓᓗ ᐆᒻᒪᖅᑎᑦᓱᒫᖅᐸᕋ ᐅᓪᓗᐃᑦ ᑭᖑᓪᓕᖅᐹᖓᓐᓂ. 
45ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑦ ᑎᑎᕋᖅᓯᒪᕗᑦ, ‘ᑕᒪᕐᖕᒥᒃ ᐊᔪᕆᖅᑐᖅᑕᐅᔪᒫᖅᐳᑦ ᒎᑎᒧᑦ.’ ᓇᓪᓕᐊᑦ ᐊᑖᑕᒥᒃ ᑐᓴᖅᑐᖅ, ᑖᑦᓱᒪᓐᖓᓪᓗ ᐃᓕᓐᓂᐊᖅᓗᓂ ᑖᓐᓇ ᐅᕙᓐᓄᑦ ᕾᕗᖅ. 
46ᐊᑖᑕᒥᒃ ᑕᑯᓯᒪᔪᖃᖏᒃᑲᓗᐊᖅᐳᖅ; ᒎᑎᒥᓪᓕ ᐱᔫᑉ ᑭᓯᒥ ᐊᑖᑕ ᑕᑯᓯᒪᕚ. 
47ᓱᓕᔪᒥᒃ ᐅᖃᐅᑎᕙᑦᓯ; ᐅᕙᓐᓄᑦ ᐅᒃᐱᖅᑐᖅ ᐃᓅᓯᖃᖅᐳᖅ ᓄᖑᓱᐃᑦᑐᒥᒃ. 
48ᐅᕙᖓᐅᕗᖅ ᓂᐊᖂᔭᖅ ᐃᓅᓯᖅᑖᕐᖕᓇᖅᑐᖅ. 
49ᓯᕗᓕᓯ ᒫᓇᒥᒃ ᓂᕆᓚᐅᖅᐳᑦ ᐃᓄᖃᖏᑦᑐᒥ, ᑭᓯᐊᓂᓕ ᑐᖁᓚᐅᖅᐳᑦ. 
50ᓂᐊᖂᔭᖅᓕ ᑖᓐᓇᐅᕗᖅ ᕿᓚᖕᒥᑦ ᑎᑭᑦᑐᖅ; ᓇᓪᓕᐊᑦ ᑕᕝᕙᓐᖓ ᓂᕆᔪᖅ ᑐᖁᖁᓇᒍ. 
51ᐅᕙᖓᐅᕗᖅ ᓂᐊᖂᔭᖅ ᐃᓅᓯᖅᑖᕐᖕᓇᖅᑐᖅ ᕿᓚᖕᒥᑦ ᑎᑭᓯᒪᔪᖅ; ᓇᓪᓕᐊᑦ ᑕᕝᕙᓐᖓᑦ ᓂᐊᖂᔭᒥᑦ ᓂᕆᔪᖅ, ᐃᓅᓂᐊᖅᐳᖅ ᐃᓱᖃᖏᑦᑐᒧᑦ; ᓂᐊᖂᔭᖅᓗ ᑐᓂᓂᐊᖅᑕᕋ ᐃᓅᓯᖅᑖᕐᖕᓇᖅᑐᖅ ᑎᒥᒋᕙᕋ ᓯᓚᖅᔪᐊᕐᖕᒥᐅᑦ ᐃᓅᖁᓪᓗᒋᑦ.”
52ᑕᕝᕙ ᔫᑎᑦ ᐃᒻᒥᖕᓄᑦ ᐊᑭᕋᖅᑑᑎᓕᖅᐳᑦ, ᐅᖃᖅᓗᑎᒃ, “ᖃᓄᖅ ᐆᒪ ᑎᒥᒥᓂᒃ ᓂᕆᑎᑦᓱᒪᕚᑎᒎᑦ?”
53ᑕᕝᕙ ᔩᓱᓯᐅᑉ ᐅᖃᐅᑎᕔᑦ, “ᓱᓕᔪᒥᒃ ᐅᖃᐅᑎᕙᑦᓯ, ᐃᓅᑉ ᐃᕐᖕᓂᖓᑕ ᑎᒥᖓᓂᒃ ᓂᕆᖏᒃᑯᑦᓯ ᐊᐅᖓᓂᒡᓗ ᐃᒥᖏᒃᑯᑦᓯ, ᐃᓅᓯᖃᕈᓐᓇᓐᖏᓚᓯ ᐃᓗᑦᓯᓐᓃᑦᑐᒥᒃ. 
54ᑎᒥᓐᓂᒃ ᓂᕆᔪᖅ ᐊᐅᓐᓂᒡᓗ ᐃᒥᖅᑐᖅ ᓄᖑᓱᐃᑦᑐᒥᒃ ᐃᓅᓯᖃᖅᐳᖅ, ᐅᕙᖓᓗ ᐆᒻᒪᖅᑎᑦᓱᒫᖅᐸᕋ ᐅᓪᓗᐃᑦ ᑭᖑᓪᓕᖅᐹᖓᓐᓂ. 
55ᑎᒥᒐ ᓂᕿᒃᓴᓪᓚᕆᐅᕗᖅ, ᐊᐅᒐᓗ ᐃᒥᒃᓴᓪᓚᕆᐅᓪᓗᓂ. 
56ᓇᓪᓕᐊᑦ ᑎᒥᓐᓂᒃ ᓂᕆᔪᖅ, ᐊᐅᓐᓂᒡᓗ ᐃᒥᖅᓗᓂ ᑖᓐᓇ ᐅᕙᓐᓃᑉᐳᖅ, ᐅᕙᖓᓗ ᑖᑦᓱᒪᓃᓪᓗᖓ. 
57ᐊᑖᑕᐅᑉ ᐃᓅᔫᑉ ᑎᓕᓯᒪᖕᒪᖓ, ᐅᕙᖓᓗ ᐃᓅᕗᖓ ᐊᑖᑕᒐ ᐱᓪᓗᒍ, ᑍᒫᒃᑕᐅᖅ ᐅᕙᓐᓂᒃ ᓂᕆᔪᖅ ᐃᓅᓂᐊᖅᐳᖅ ᐅᕙᖓ ᐱᓪᓗᖓ. 
58ᑖᓐᓇᐅᕗᖅ ᓂᐊᖂᔭᖅ ᕿᓚᖕᒥᑦ ᑎᑭᑦᑐᖅ, ᓯᕗᓕᓯᓕ ᓂᕆᓚᐅᖅᑕᖓᑎᑑᓐᖏᓚᖅ ᓂᕆᒐᓗᐊᕋᒥᒃ ᑐᖁᓚᐅᖅᑐᑎᑐᑦ; ᓂᐊᖂᔭᒥᒡᓕ ᑖᑦᓱᒥᖓ ᓂᕆᔪᖅ ᐃᓅᓂᐊᖅᐳᖅ ᐃᓱᖃᖏᑦᑐᒧᑦ.”
59ᔩᓱᓯ ᑕᒪᒃᑯᓂᖓ ᐅᖃᐅᓯᖃᓚᐅᖅᐳᖅ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓐᓂ, ᑲᐲᕐᓂᐊᒦᑦᑐᒥ ᐊᔪᕆᖅᑐᐃᓪᓗᓂ.
60ᔩᓱᓯᐅᓪᓕ ᐃᓕᓐᓂᐊᖅᑎᖏᑦ ᐅᓄᖅᑐᑦ, ᑕᒪᒃᑯᓂᖓ ᑐᓵᔪᑦ ᐅᖃᖅᐳᑦ, “ᐅᖃᐅᓰᑦ ᑖᒃᑯᐊ ᐅᖁᒤᓗᐊᖅᐳᑦ, ᑭᐊᓕ ᑐᑭᓯᔪᓐᓇᖅᐰᑦ?”
61ᔩᓱᓯᓕ ᖃᐅᔨᒪᕗᖅ ᐃᓕᓐᓂᐊᖅᑎᖏᑦ ᐅᖃᐅᓯᕐᖕᓄᑦ ᑕᒪᒃᑯᓄᖓ ᐊᑲᐅᒃᓴᕈᓐᓃᕐᖕᒪᑕ, ᐅᖃᐅᑎᕔᑦ, “ᑕᒪᒃᑯᓄᖓ ᐅᖃᐅᓯᕐᖕᓄᑦ ᓴᐱᓕᖅᐱᓰ? 
62ᖃᓄᖅᓕ ᐃᓱᒪᕕᓰ? ᐃᓅᑉ ᐃᕐᖕᓂᖓ ᑕᑯᒐᔭᕈᑦᓯᐅᒃ ᖁᒻᒧᐊᓕᖅᑎᓪᓗᒍ ᓯᕗᕐᖓᓂ ᐃᓂᒋᓚᐅᖅᑕᒥᓄᑦ. 
63ᐊᓂᕐᖕᓂᖅ ᐃᓅᓯᖅᑖᖅᑎᑦᓯᕗᖅ; ᑎᒥᐅᑉ ᐱᔪᓐᓇᕐᖕᓂᖓ ᐊᑑᑎᖃᓐᖏᓚᖅ; ᐃᓕᑦᓯᓐᓄᑦ ᐅᖃᐅᓯᕆᔭᒃᑲ ᐊᓂᕐᖕᓂᐅᕗᑦ ᐃᓅᓯᐅᓪᓗᑎᒡᓗ. 
64ᐊᑯᓐᓇᑦᓯᓐᓃᑦᑐᖃᖅᐳᖅᓕ ᐃᓚᑦᓯᓐᓂᒃ ᐅᒃᐱᖏᑦᑐᒥᒃ.” ᔩᓱᓯ ᐱᒋᐊᕐᖕᓂᖓᓂᑦ ᖃᐅᔨᒪᑦᓯᐊᓚᐅᕐᖕᒪᑦ ᓇᓪᓕᐊᖑᖕᒪᖔᑦ ᐅᒃᐱᖏᑦᑐᖅ, ᓇᓪᓕᐊᑦᑕᓗ ᐱᔭᐅᒃᑲᕈᒫᕐᖕᒪᖔᒍ. 
65ᔩᓱᓯᓗ ᐅᖃᖅᐳᖅ, “ᑕᒪᓐᓇ ᐱᑦᔪᑎᒋᓪᓗᒍ ᐅᖃᐅᑎᓚᐅᖅᐸᑦᓯ ᐅᕙᓐᓄᑦ ᕾᔪᖃᕈᓐᓇᓐᖏᓚᖅ ᐊᑖᑕᐅᑉ ᐊᔪᕈᓐᓃᖅᑎᓐᖏᑐᐊᖅᐸᒍ.”
66ᑕᒪᓐᓇ ᐱᑦᔪᑎᒋᓪᓗᒍ ᔩᓱᓯᐅᑉ ᒪᓕᒃᑎᖏᑦ ᐅᓄᖅᑐᑦ ᔩᓱᓯᒥᒃ ᑐᓄᑦᓯᕗᑦ ᐃᖏᕐᕋᖃᑎᒋᔪᓐᓃᖅᓗᒍᓗ. 
67ᑕᕝᕙ ᔩᓱᓯᐅᑉ ᐃᓕᓐᓂᐊᖅᑎᓂ 12-ᑦ ᐊᐱᕆᕔᑦ, “ᐃᓕᑦᓯᑦᑕᐅᖅ ᐅᕙᓐᓂᒃ ᕿᒤᔪᒪᕕᓰ?”
68ᓮᒨᓂ ᐲᑦᑐᕉᓯᐅᑉ ᑭᐅᕚ, “ᐊᑕᓃᖅ, ᑭᓇᒥᒡᓕ ᒪᓕᒃᓴᕋᔭᕋᑦᑖ? ᐅᖃᐅᓯᖃᖃᑦᑕᖅᑎᓪᓗᑎᑦ ᐃᓅᓯᕐᖕᒥᒃ ᓄᖑᓱᐃᑦᑐᒥᒃ. 
69ᐅᒃᐱᓕᖅᓗᑕᓗ ᖃᐅᔨᕗᒍᑦ ᒎᑎᐅᑉ ᐃᑦᔪᕐᖕᓁᑦᑐᖁᑎᒋᖕᒪᑎᑦ.”
70ᔩᓱᓯᐅᑉ ᑭᐅᕔᑦ, “ᐃᓕᑦᓯ 12-ᓗᓯ ᓂᕈᐊᓚᐅᓐᖏᓚᑦᓰ? ᐃᓚᑦᓯᓕ ᐃᓚᖓᑦ ᓵᑖᓇᓯᐅᕗᖅ.” 
71ᔫᑕᓯᒥᒃ ᐅᖃᐅᓯᖃᓚᐅᖅᐳᖅ ᓮᒨᓂ ᐃᓯᑲᕆᐊᑎᐅᑉ ᐃᕐᖕᓂᖓᓂᒃ, ᑖᓐᓇ ᔫᑕᓯ ᔩᓱᓯᐅᑉ ᐃᓕᓐᓂᐊᖅᑎᖏᓐᓄᑦ 12-ᓄᑦ ᐃᓚᒋᔭᐅᒐᓗᐊᖅᓗᓂ, ᑭᖑᓂᖓᒍᑦ ᔩᓱᓯᒥᒃ ᐱᔭᐅᑎᑦᓯᔪᒫᕐᖕᒪᑦ.
