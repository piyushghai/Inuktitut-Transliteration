1ᐊᑏ ᕿᓚᒃ ᐊᓕᒡᓗᒍ ᐊᖅᑲᓚᐅᕆᑦ, ᖃᖅᑳᓗᐃᑦ ᓴᔪᒃᐱᓗᖕᓂᐊᕐᖕᒪᑕ ᓇᔫᑎᓂᕐᖕᓄᑦ. 
2ᓲᖅᓗ ᐃᑯᒪ ᐃᑯᐊᓪᓔᕙᖕᒪᑦ ᐊᕚᓚᕿᐊᓂᒃ, ᐃᑯᒪᓗ ᐃᒪᕐᖕᒥᒃ ᑎᖅᑎᓕᖅᑎᑦᓯᕙᒃᓗᓂ, ᐊᑏᑦ ᖃᐅᔨᔭᐅᓕᖁᓪᓗᒍ ᐊᑭᕋᖅᑐᖅᑎᖕᓄᑦ, ᐃᓅᖃᑎᒌᒡᔪᐊᓪᓗ ᓴᔪᖁᓪᓗᒋᑦ ᓇᔫᑎᓂᕐᖕᓄᑦ! 
3ᑲᒪᓇᖅᑐᖅᔪᐊᓂᒃ ᐱᓇᓱᐊᖃᑦᑕᓚᐅᕋᕕᑦ ᓂᕆᐅᒃᑎᓐᓇᑕ, ᐊᖅᑲᕋᕕᑦ, ᖃᖅᑳᓗᒃ ᓴᔪᒃᐱᓗᓚᐅᖅᐳᖅ ᓇᔫᑎᓂᕐᖕᓄᑦ. 
4ᑍᑦᓱᒪᓂᐊᓗᖕᓂᑦ ᑐᓴᖅᑐᖃᓚᐅᖅᓯᒪᓐᖏᓚᖅ ᓯᐅᑎᒥᖕᓄᓪᓗ ᑐᑭᓯᔪᖃᓚᐅᖅᓯᒪᓇᓂ, ᐃᔩᖕᓄᓪᓗ ᑕᑯᔪᖃᓚᐅᖅᓯᒪᓐᖏᓚᖅ ᒎᑎᒥᒃ ᐊᓯᖕᓂᒃ, ᐱᓇᓱᐊᕈᑦᔨᓲᒥᒃ ᐅᑕᖅᑭᔨᒥᓄᑦ. 
5ᑲᑎᓯᓲᖑᕗᑎᑦ ᖁᕕᐊᒋᓪᓗᒍ ᐃᓱᐊᖅᑐᒦᑦᓱᒪᔪᓂᒃ, ᑖᒃᑯᓄᖓ ᐱᓂᐊᖅᓯᒪᔭᕐᖕᓂᒃ ᐃᖅᑲᐅᒪᔪᓄᑦ, ᑕᑯᒋᑦ ᓂᓐᖓᓚᐅᖅᐳᑎᑦ ᐊᔪᖅᑐᓕᓚᐅᕋᑦᑕ; ᐊᑯᓂ ᐊᔪᖅᑐᓕᓂᕐᖕᒦᓕᕋᑦᑕ; ᑕᕝᕙ ᐱᐅᓕᔭᐅᔭᕆᐊᖃᓕᖅᐳᒍᑦ. 
6ᐃᓘᓐᓇᑕ ᓴᓗᒪᖏᑦᑐᑎᑐᑦ ᓇᕐᕈᓇᖅᓯᕗᒍᑦ, ᐃᓱᐊᖅᑑᓇᓱᐊᕐᖕᓂᕗᓪᓗ ᖃᓪᓗᓈᖅᑕᑎᑐᑦ ᓴᓗᒤᑦᑐᑎᑐᑦ ᑍᒤᑉᐳᑦ, ᐅᖃᐅᔭᑎᑐᓪᓗ ᑐᖁᓕᖓᔪᑎᑐᑦ ᑍᒤᑉᐳᒍᑦ, ᐊᔪᖅᑐᓕᓂᑦᑕᓗ ᐊᓄᕆᒧᑦ ᑎᒃᑕᐅᔪᑎᑐᑦ ᑍᒤᑎᑉᐹᑎᒍᑦ. 
7ᓇᓪᓕᐊᓐᓂᒃ ᐊᑎᕐᖕᓄᑦ ᑐᒃᓯᐊᖅᑐᖃᓚᐅᖅᓯᒪᔪᓐᓃᖅᐳᖅ, ᐊᒃᓱᕈᖅᓗᓂᓗ ᐃᓕᖕᓄᑦ ᐊᔪᐃᓐᓇᖅᑐᖃᓚᐅᖅᓯᒪᔪᓐᓃᖅᐳᖅ; ᑮᓁᑦ ᐅᕙᑦᑎᓐᓄᑦ ᐃᔨᖅᓯᒪᓕᕋᕕᐅᒃ, ᓄᖑᑕᐅᕙᓪᓕᐊᑐᐃᓐᓇᓕᖅᐳᒍᑦ ᐊᔪᕐᖕᓂᑦᑎᓐᓄᑦ.
8ᐊᑕᓃᖅᓕ ᐊᑖᑕᒋᕙᑦᑎᒋᑦ; ᒪᕐᕋᐅᕗᒍᑦ ᐃᕝᕕᑦ ᒪᕐᕋᓕᐅᖅᑎᐅᓪᓗᑎᑦ; ᐊᒡᒐᖕᓄᓪᓗ ᐃᓘᓐᓇᑕ ᓴᓇᔭᐅᓂᑰᓪᓗᑕ. 
9ᓂᓐᖓᐅᒪᔪᐊᓘᑦᑍᓕᒋᑦ ᑕᐅᕗᖓᓕᒫᖅ, ᐊᑕᓃᖅ, ᐊᔪᖅᑐᓕᓂᕗᑦ ᐃᖅᑲᐅᒤᓐᓇᕐᖕᓂᐊᕐᖕᓇᒋᑦ ᐃᓱᖃᖏᑦᑐᒧᑦ; ᑕᑯᒋᑦ ᐃᓱᒪᓚᐅᕆᑦ ᐃᓕᖕᓄᑦ ᐃᓘᓐᓇᑕ ᐃᓄᖁᑎᒋᔭᐅᓂᑦᑎᓐᓂᒃ. 
10ᐃᑦᔪᕐᖕᓁᑦᑐᑦ ᐃᒡᓗᒐᓴᒡᔪᐊᖁᑎᑎᑦ ᓱᓇᖃᖏᑦᑐᓐᖑᖅᓯᒪᕗᑦ, ᓮᐅᓂᓗ ᓱᓇᖃᖏᑦᑐᒦᓕᖅᐳᖅ, ᔪᕉᓴᓚᒻᓗ ᐃᓄᖃᕈᓐᓃᖅᓗᓂ. 
11ᐃᑦᔪᕐᖕᓁᑦᑐᖅ ᐃᒡᓗᖁᑎᕗᑦ ᑕᑯᒥᓇᖅᑐᖅᔪᐊᖅ, ᓯᕗᓕᑦᑕ ᓂᖅᑐᐃᕕᒋᕙᓚᐅᖅᑕᖓ ᐃᓕᖕᓂᒃ, ᐃᑯᐊᓪᓚᒃᑕᐅᓪᓗᓂ ᓄᖑᓯᒪᕗᖅ, ᐃᓂᑦᓯᐊᕆᓚᐅᖅᑕᓕᒫᕗᓪᓗ ᐃᒡᓗᕕᓂᑐᐃᓐᓇᐅᓕᖅᐳᑦ. 
12ᑕᒪᒃᑯᐊ ᑍᒤᓕᖓᑎᓪᓗᒋᑦ ᓱᓕ ᐊᐅᓚᑦᔭᒋᐊᕐᖕᓂᐊᓐᖏᓚᑏᑦ, ᐊᑕᓃᖅ? ᓱᓕ ᓂᐱᖃᕐᖕᓂᐊᓐᖏᓚᑏᑦ, ᓱᒋᐊᖅᓯᓃᑦ ᑕᒪᓐᓇᑑᓂᐊᓕᖅᐹ ᑕᐅᕗᖓᓕᒫᖅ?
