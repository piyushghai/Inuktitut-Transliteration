1ᓮᕋᓯ ᓯᕗᓪᓕᖅᐹᒥ ᐊᕐᕌᒍᒥ ᐊᖓᔪᖅᑳᖅᔪᐊᖑᑎᓪᓗᒍ ᐴᕐᓯᐊᒥ, ᐊᑕᓂᐅᑉ ᐅᖃᐅᓯᕆᓚᐅᖅᑕᖓ ᐅᖃᖅᑎᒥᒍᑦ ᔨᕆᒤᐊᒃᑯᑦ ᓇᓚᐅᑦᓯᓚᐅᖅᐳᖅ, ᓮᕋᓯ ᐊᑕᓂᐅᑉ ᐃᓱᒪᑎᓚᐅᖅᐹ ᐱᓇᓱᐊᖁᓪᓗᒍ ᑎᓕᓯᖁᓪᓗᒍᓗ ᑎᑎᕋᖅᓯᒪᔪᑎᒍᑦ ᐅᖃᓕᒫᖅᑕᐅᖁᓪᓗᒋᓪᓗ ᓂᐱᖃᖅᓗᑎᒃ ᓄᓇᓂ ᐊᖓᔪᖅᑲᐅᕕᒋᔭᓕᒫᒥᓂ ᐃᒫᒃ:
2“ᐅᓇ ᓮᕋᓯᐅᑉ ᑎᓕᓯᑦᔪᑎᖓ ᐊᖓᔪᖅᑳᖅᔪᐊᖑᔫᑉ ᐴᕐᓯᐊᒥ. ᐊᑕᓂᐅᑉ, ᕿᓚᐅᑉ ᒎᑎᖓᑕ ᐊᐅᓚᑦᓯᔨᓐᖑᖅᑎᓚᐅᖅᐹᖓ ᓯᓚᖅᔪᐊᕐᖕᒥᐅᓕᒫᓄᑦ ᐱᔭᒃᓴᖅᑖᖅᑎᓚᐅᖅᐹᖓᓗ ᑐᒃᓯᐊᖅᕕᓕᐅᖁᓪᓗᖓ ᔪᕉᓴᓚᒥ ᔫᑎᐊᒦᑦᑐᒥ. 
3ᒎᑎᐅᑉ ᐃᓚᒋᓕᓯ ᐃᓄᖁᑕᐅᔪᓯ ᑖᑦᓱᒧᖓ. ᔪᕉᓴᓚᒧᐊᖅᑐᒃᓴᐅᕗᓯ ᐋᖅᑭᒋᐊᖅᓗᒍᓗ ᐊᑕᓂᐅᑉ ᑐᒃᓯᐊᖅᕕᖓ, ᐄᓴᕅᓕᒥᐅᑦ ᒎᑎᖓ, ᒎᑎᐅᔪᖅ ᑐᒃᓯᐊᖅᕕᐅᕙᒃᑐᖅ ᔪᕉᓴᓚᒥ. 
4ᐃᓄᖁᑎᖏᑦ ᐊᐅᓪᓚᐅᑦᔭᐅᓯᒪᔪᑦ ᐃᑲᔪᖅᑕᐅᔭᕆᐊᖃᑐᐊᖅᐸᑕ ᐅᑎᓕᖅᑎᓪᓗᒋᑦ, ᓯᓚᖅᑲᑎᖏᑦᑕ ᐃᑲᔪᖅᑕᒃᓴᕆᕔᑦ. ᐃᑲᔪᖅᑐᒃᓴᐅᕗᑦ ᓯᐅᓪᕕᕆᓂ ᒎᓗᓂᒡᓗ, ᑕᖁᐊᒃᓴᖏᓂᒡᓗ ᐅᓯᓕᖅᑐᖅᓗᒋᓪᓗ ᐆᒪᔪᖁᑎᖏᑦ, ᑐᓂᕐᕈᑎᒃᓴᖏᓐᓂᒡᓗ ᒎᑎᐅᑉ ᑐᒃᓯᐊᖅᕕᖓᓄᑦ ᔪᕉᓴᓚᒥ.”
5ᐊᖓᔪᖅᑳᕆᔭᐅᔪᑦ ᐃᓚᒌᓄᑦ ᔫᑕᐅᑉ ᐱᑦᔭᒥᓂᐅᓪᓗ ᑭᖑᕚᖏᓐᓄᑦ, ᑐᓂᕐᕈᓯᖅᑎᑦᓯᔨᓄᑦ ᓕᕔᑎᓄᓪᓗ, ᑭᓇᑐᐃᓐᓇᓕᒫᓄᓪᓗ ᒎᑎᐅᑉ ᐆᒻᒪᑎᖏᑦ ᐊᐅᓚᑦᔭᒃᓯᒪᔭᖏᓐᓂ ᐊᐅᓪᓚᑐᐃᓐᓇᕆᐊᖃᓕᓚᐅᖅᐳᑦ ᐊᑕᓂᐅᓪᓗ ᑐᒃᓯᐊᖅᕕᖓ ᐋᖅᑭᒋᐊᕆᐊᖅᑐᖅᓗᒍ ᔪᕉᓴᓚᒦᑦᑐᖅ. 
6ᓯᓚᖅᑲᑎᓕᒫᖏᓐᓄᑦ ᐃᑲᔪᖅᑕᐅᓚᐅᖅᐳᑦ ᑐᓂᔭᐅᓪᓗᑎᒃ ᐅᓄᖅᑐᓂᒃ: ᓂᕆᑦᔪᑎᓂᒃ ᓯᐅᓪᕕᕆᓂᒃ, ᒎᓗᓂᒃ, ᑕᖁᐊᒃᓴᓂᒡᓗ, ᐆᒪᔪᖁᑎᖏᓪᓗ ᐅᓯᓕᖅᑐᖅᓱᒋᑦ, ᐊᓯᖏᓐᓂᒡᓗ ᐱᔪᒥᓇᖅᑐᓂᒃ, ᑐᓂᕐᕈᑎᒃᓴᓂᒡᓗ ᑐᒃᓯᐊᖅᕕᖕᒧᑦ.
7ᐊᖓᔪᖅᑳᖅᔪᐊᑉ ᓮᕋᓯᐅᑉ ᐅᑎᖅᑎᓚᐅᖅᐰᑦ ᐴᒍᑍᑦ ᐃᒥᐅᑏᓪᓗ ᐊᖓᔪᖅᑳᖅᔪᐊᑉ ᓂᐱᑯᓁᓴᐅᑉ ᑎᒍᔭᕕᓂᖏᑦ ᔪᕉᓴᓚᐅᑉ ᑐᒃᓯᐊᖅᕕᖓᓂᑦ ᐃᓕᔭᕕᓂᖏᓪᓗ ᑐᒃᓯᐊᖅᕕᖁᑎᒥᓄᑦ ᒎᑎᓐᖑᐊᖁᑎᒥᓄᓪᓗ. 
8ᓮᕋᓯᐅᓪᓗ ᐴᕐᓯᐊᒥᐅᑦ ᐊᖓᔪᖅᑳᖅᔪᐊᖓᑕ ᑐᓂᓚᐅᖅᐰᑦ ᒥᓱᕆᑕᒧᑦ, ᑖᓐᓇ ᐊᖓᔪᖅᑳᖑᓚᐅᖅᑐᖅ ᐊᖓᔪᖅᑳᖅᔪᐊᑉ ᑮᓇᐅᔭᖁᑎᖏᓐᓄᑦ, ᓈᓮᓚᐅᖅᑐᖅᓗ ᑖᒃᑯᓂᖓ ᑕᒤᓐᓂᒃ ᑖᑦᓱᒧᖓ ᓯᓯᐸᔮᕐᒧᑦ ᔫᑕᐅᑉ ᓄᓇᖁᑎᖓᓄᑦ ᑲᒪᔨᐅᔪᒧᑦ, 
9ᑖᒃᑯᐊ ᑕᕝᕙ ᐅᓄᕐᖕᓂᖃᓚᐅᖅᐳᑦ ᐃᒫᒃ: ᒎᓗᐃᑦ ᐴᒍᑍᑦ ᑐᓂᕐᕈᓯᖅᑐᖅᓯᐅᑎᑦ 30-ᑦ ᓯᐅᓪᕕᕇᑦ, ᐴᒍᑍᑦ ᑐᓂᕐᕈᓯᖅᑐᖅᓯᐅᑎᑦ 1,000-ᑦ, ᐴᒍᑍᑦ ᐊᓯᖏᑦ 29-ᑦ ᒥᑭᔪᐃᑦ ᒎᓗᐃᑦ ᓴᕖᑦ, 
1030-ᑦ ᒥᑭᔪᑦ ᒎᓗᐃᑦ ᐴᒍᑍᑦ, 410-ᑦ ᐴᒍᑍᑦ ᐊᑦᔨᐸᓗᖏᑦ, ᐊᓯᖏᓪᓗ 1,000-ᑦ ᓂᕆᑦᔪᑏᑦ ᐊᑦᔨᒌᖏᑦᑐᑦ. 
11ᑲᑎᓕᒫᖅᓗᑎᒃ 5,400-ᖑᓚᐅᖅᐳᑦ ᒎᓗᐃᑦ ᓯᐅᓪᕕᕇᓪᓗ ᐴᒍᑍᑦ ᐊᓯᖏᓪᓗ ᓯᓯᐸᔮᑉ ᓇᒃᓴᓚᐅᖅᑕᖏᑦ ᐊᐅᓪᓚᓕᕋᒥᒃ ᐊᐅᓪᓚᕈᑦᔭᐅᕕᒋᓯᒪᔭᕕᓂᕐᖕᒥᖕᓂᑦ ᐹᐱᓘᓂᒥᑦ ᔪᕉᓴᓚᒧᑦ.
