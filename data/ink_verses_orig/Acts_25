1ᕕᓯᑕᓯ ᐅᓪᓗᓂᒃ ᐱᖓᓱᓂᒃ ᓄᓇᖁᑎᒥᓃᓕᕋᒥ, ᓯᓴᕆᐊᒥᑦ ᔪᕉᓴᓚᒧᐊᖅᐳᖅ. 
2ᑕᕝᕙᓂᓗ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᑦ, ᔫᑎᓪᓗ ᐊᖓᔪᖅᑳᖏᑦ ᐅᖃᕆᐊᖅᑐᖅᐳᑦ ᑖᑦᓱᒧᖓ ᐸᐅᓗᓯᐅᑉ ᑎᒍᔭᐅᓯᒪᑦᔪᑎᖏᓐᓂᒃ; ᐱᑦᔪᑎᖃᖅᓗᑎᒃ. 
3ᕕᓯᑕᓯᓗ ᐊᔪᐃᓐᓈᕆᓪᓗᒍ ᐱᖁᓇᓱᐊᖅᐹᑦ ᐊᖏᖅᑕᐅᔪᒪᓪᓗᑎᒃ ᐸᐅᓗᓯ ᔪᕉᓴᓚᒧᐊᕈᑎᔭᐅᖁᓪᓗᒍ, ᑕᕝᕗᓐᖓᐅᑦᔭᐅᓕᖅᐸᑦ ᐅᐸᓗᖕᒊᖅᓯᒪᒐᒥᒃ ᐊᖅᑯᑖᓂ ᑐᖁᑦᓱᒪᓪᓗᒍ. 
4ᕕᓯᑕᓯ ᑭᐅᕗᖅ, “ᐸᐅᓗᓯ ᓯᓴᕆᐊᒦᒻᒪᑦ ᑎᒍᔭᐅᓯᒪᓪᓗᓂ, ᐅᕙᖓᓗ ᑍᑯᖓ ᐅᑎᑦᓴᐅᑎᒋᓂᐊᕋᒪ. 
5ᐊᖓᔪᖅᑳᓯ ᐃᓚᖏᑦ ᓯᓴᕆᐊᒧᑦ ᐱᖃᑎᒋᓂᐊᓕᖅᐸᒃᑲ, ᑍᑲᓂᓗ ᐸᐅᓗᓯᐅᑉ ᐸᓯᔭᒃᓴᐅᑦᔪᑎᖏᑦ ᓴᖅᑭᑕᐅᓚᐅᖅᓕᑦ, ᓈᒻᒪᖏᑦᑐᒥᒃ ᐱᓇᓱᐊᖅᓯᒪᒃᐸᑦ.”
6ᕕᓯᑕᓯᓕ ᐅᓪᓗᓂᒃ 8-ᑦ 10-ᓪᓗ ᖃᓂᒋᔮᓂ ᑕᕝᕙᓃᓚᐅᖅᓗᓂ, ᓯᓴᕆᐊᒧᑦ ᐅᑎᖅᐳᖅ; ᖃᐅᑎᓪᓗᒍ ᐃᖅᑲᖅᑐᐃᕕᖕᒥ ᑲᑎᒪᑎᑦᓯᕗᖅ, ᐸᐅᓗᓯᓗ ᑕᕝᕗᓐᖓᐅᑦᔭᐅᖁᕚ. 
7ᐸᐅᓗᓯ ᑕᕝᕗᓐᖓᕐᖕᒪᑦ ᔫᑎᑦ ᔪᕉᓴᓚᒥᑦ ᐱᓯᒪᔪᑦ ᐊᕙᑖᓂ ᓇᖏᖅᐳᑦ, ᐅᓄᖅᑐᓂᒡᓗ ᐱᓪᓚᕆᐊᓗᖕᓂᒃ ᐸᓯᔭᐅᑦᔪᑎᖏᓐᓂᒃ ᓴᖅᑭᑎᑦᓯᓕᖅᐳᑦ, ᓇᖕᒥᓂᖅᓘᓐᓃᑦ ᓱᓕᓂᖏᓐᓂᒃ ᓇᓗᓁᕈᓐᓇᓐᖏᑕᒥᖕᓂᒃ. 
8ᐸᐅᓗᓯᓕ ᐃᒻᒥᓂᒃ ᓴᐳᓐᓂᐊᖅᓗᓂ ᐅᖃᖅᐳᖅ, “ᓱᕅᓚᐅᓐᖏᓚᖓ ᔫᑎᑦ ᐱᖁᔭᖏᓐᓂᒃ, ᑐᒃᓯᐊᖅᕕᒡᔪᐊᓪᓗ ᐱᖁᔭᖏᓐᓂᒃ, ᓰᓴᕆᐅᑉ ᐱᖁᔭᖏᓐᓂᒡᓘᓐᓃᑦ.”
9ᕕᓯᑕᓯᓕ ᔫᑎᓄᑦ ᐊᑲᐅᒋᔭᐅᔪᒪᓪᓗᓂ, ᐸᐅᓗᓯ ᐊᐱᕆᕚ, “ᖃᓄᐃᒃᓴᕋᔭᓐᖏᓚᑏᑦ? ᔪᕉᓴᓚᒧᐊᖅᓗᑎᑦ, ᑕᒪᒃᑯᐊ ᑍᑲᓂ ᐃᓚᐅᑎᓪᓗᖓ ᐃᖅᑲᖅᑐᖅᑕᐅᑦᔪᑎᒋᒐᓗᐊᕈᕕᒋᑦ?”
10ᐸᐅᓗᓯᓕ ᐅᖃᖅᐳᖅ, “ᕉᒪᒥᐅᑦ ᐊᖓᔪᖅᑳᒻᒪᕆᖓᑕ ᓰᓴᕆᐅᑉ ᐃᖅᑲᖅᑐᐃᕕᖁᑎᖓᓂ ᓇᖏᖅᐳᖓ, ᑕᕝᕙᓂᓗ ᐃᖅᑲᖅᑐᖅᑕᐅᔪᒃᓴᐅᕗᖓ; ᔫᑎᓄᑦ ᓈᒻᒪᖏᑦᑐᒥᒃ ᐊᑐᓚᐅᓐᖏᓚᖓ, ᐃᕝᕕᓪᓗ ᓇᖕᒥᓂᖅ ᑕᒪᓐᓇ ᖃᐅᔨᒪᒐᕕᐅᒃ. 
11ᐱᐅᖏᑦᑐᐊᓗᖕᒥᒡᓕ ᐊᑐᖅᓯᒪᒍᒪ ᑐᖁᑕᐅᑦᔪᑎᒃᓴᒥᒡᓘᓐᓃᑦ, ᑐᖁᑕᐅᒋᐊᒃᓴᖅ ᕿᐱᓗᒃᑲᔭᓐᖏᓚᖓ; ᐸᓯᔭᐅᑦᔪᑎᒋᔭᒃᑲᓕ ᔫᑎᓄᑦ ᓱᓕᖏᑉᐸᑕ ᑖᒃᑯᓄᖓ ᑐᓂᔭᐅᔪᒪᓐᖏᓚᖓ. ᓰᓴᕆᒧᑦ ᐃᖅᑲᖅᑐᖅᑕᐅᖔᕈᒪᕗᖓ.”
12ᕕᓯᑕᓯᐅᓪᓕ ᐃᓱᒪᓕᐅᖅᑎᖁᑎᓂ ᐊᐱᖅᓱᓚᐅᖅᓗᒋᑦ, ᐅᖃᖅᐳᖅ: “ᓰᓴᕆᒧᑦ ᐃᖅᑲᖅᑐᖅᑕᐅᔪᒪᒐᕕᑦ, ᓰᓴᕆᒧᑦ ᐂᓂᐊᓕᖅᐳᑎ.”
13ᑕᒪᑐᒪᓕ ᑭᖑᓂᖓᒍᑦ ᐊᖓᔪᖅᑳᖅᔪᐊᖅ ᐊᒍᕆᐸ ᐱᕐᓁᓯᓗ ᓯᓴᕆᐊᒧᐊᖅᐴᒃ ᑐᓐᖓᓱᒃᑎᑦᓯᔭᖅᑐᖅᓗᑎᒃ ᕕᓯᑕᓯᒥᒃ. 
14ᐅᓪᓗᒐᓚᖕᓂᒃ ᑕᕝᕙᓃᓕᕋᒥᒃ, ᕕᓯᑕᓯᐅᑉ ᐊᖓᔪᖅᑳᖅᔪᐊᖅ ᐅᖃᖃᑎᒋᓕᖅᐹ ᐸᐅᓗᓯ ᐱᑦᔪᑎᒋᓪᓗᒍ, ᐅᖃᖅᓗᓂ, “ᐅᕙᓃᑦᑐᖃᖅᐳᖅ ᑎᒍᔭᐅᓯᒪᑎᓪᓗᒍ ᕖᓕᒃᓯᐅᑉ ᕿᒪᓚᐅᖅᑕᖓᓂᒃ; 
15ᔪᕉᓴᓚᒧᐊᖅᑎᓪᓗᖓ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᑦ, ᔫᑎᓪᓗ ᐊᖓᔪᖅᑳᖏᑦ ᐸᓯᔭᒃᓴᐅᑦᔪᑎᖓᓂᒃ ᓴᖅᑭᑎᑦᓯᓚᐅᖅᐳᑦ, ᐅᖃᖅᓗᑎᒡᓗ ᑐᖁᑕᒃᓴᐅᖁᓪᓗᒍ. 
16ᐅᖃᐅᑎᓚᐅᖅᐸᒃᑲᓗ ᕉᒪᒥᐅᑦ ᐱᐅᓯᖃᖏᓐᓇᒥᒃ ᑎᒍᔭᐅᑎᑦᓯᓲᖑᓐᖏᓚᑦ ᐊᓯᒥᖕᓄᑦ ᑎᒍᓯᒪᔭᒥᖕᓂᒃ, ᓇᖕᒥᓂᖅ ᐸᓯᒃᓯᖅᑎᒥ ᑕᒃᑯᐊᓂ ᓴᐳᑎᓇᓱᐊᓚᐅᖅᑳᖅᑎᓐᓇᒋᑦ ᐃᒻᒥᖕᓂᒃ. 
17ᔫᑎᓪᓕ ᑕᕝᕗᓐᖓᕐᖕᒪᑕ, ᐅᑕᖅᑭᑎᑦᓯᓚᐅᓐᖏᓚᖓ, ᖃᐅᑐᐊᕐᖕᒪᑦ ᐃᖅᑲᖅᑐᐃᕕᖕᒥ ᑲᑎᒪᑎᑦᓯᓚᐅᖅᐳᖓ, ᐸᐅᓗᓯᓗ ᕾᑕᐅᑎᓪᓗᒍ. 
18ᑖᑦᓱᒪᓕ ᐸᓯᒃᓯᖅᑎᖏᑦ ᐅᖃᓕᕐᖕᒪᑕ, ᐱᕋᔭᖕᓂᕐᖕᓂᒃ ᐱᑦᔪᑕᐅᒐᔭᕋᓱᒋᔭᓐᓂᒃ ᐅᖃᐅᓯᖃᓚᐅᓐᖏᓚᑦ. 
19ᓈᒻᒪᒃᓴᖏᑦᔪᑎᖃᓚᐅᖅᐳᓪᓕ ᓇᖕᒥᓂᖅ ᐅᒃᐱᕐᖕᓂᕐᖕᒥ ᒥᒃᓵᓄᑦ, ᑐᖁᓯᒪᔪᒥᒡᓗ ᔩᓱᓯᒥᒃ ᐅᖃᐅᓯᖃᖅᓗᑎᒃ; ᐸᐅᓗᓯᐅᓪᓕ ᐆᒪᓂᕋᓚᐅᖅᐹ. 
20ᓇᓗᓕᕋᒪᓕ ᖃᓄᖅ ᑍᒤᑦᑐᒥᒃ ᐃᖅᑲᖅᑐᐃᔭᕆᐊᒃᓴᖅ, ᔪᕉᓴᓚᒥ ᐃᖅᑲᖅᑐᖅᑕᐅᓗᓂ ᖃᓄᐃᒃᓴᕋᔭᖏᒻᒪᖔᑦ ᐊᐱᕆᓚᐅᖅᐸᕋ ᑕᒪᒃᑯᓄᖓ ᓵᓐᖓᔭᐅᑦᔪᑎᒋᔭᒥᓄᑦ. 
21ᐸᐅᓗᓯᓕ ᐃᖅᑲᖅᑐᖅᑕᐅᔪᒪᓚᐅᖅᐳᖅ ᕉᒪᒥᐅᑦ ᐊᖓᔪᖅᑳᒻᒪᕆᖓᓐᓄᑦ, ᑍᒪᓕ ᑎᒍᔭᐅᓯᒪᑎᓕᖅᐸᕋ ᐊᖓᔪᖅᑳᒻᒪᕆᖕᒧᑦ ᓰᓴᕆᒧᑦ ᐊᐅᓪᓚᓚᐅᖏᓐᓂᖓᓂ.”
22ᐊᒍᕆᐸᓗ ᕕᓯᑕᓯᒧᑦ ᐅᖃᖅᐳᖅ, “ᐅᕙᖓᑦᑕᐅᖅ ᓇᖕᒥᓂᖅ ᑖᑦᓱᒪᓐᖓᑦ ᑐᓴᕈᒪᒋᕗᖓ.” ᕕᓯᑕᓯᐅᑉ ᑭᐅᕙ, “ᖃᐅᒃᐸᑦ ᑐᓵᓛᖅᐸᑦ.”
23ᖃᐅᑎᓪᓗᒍ ᐊᒍᕆᐸ ᐱᕐᓁᓯᓗ ᕾᓕᕆᕘᒃ ᑕᑯᒥᓇᖅᑐᓂᒃ ᐊᓐᓄᕌᖅᓯᒪᓪᓗᑎᒃ ᐅᐱᒋᔭᐅᓪᓗᑎᒡᓗ, ᖃᐅᔨᓇᓱᐊᖅᕕᖕᒧᑦ ᐃᑎᖅᐳᑦ ᐃᓚᖃᖅᓗᑎᒃ ᐅᓇᑕᖅᑐᒃᓴᓄᑦ ᐊᖓᔪᖅᑳᖑᔪᓂᒃ, ᓄᓇᓕᖕᓂᓗ ᐱᓪᓗᐊᑕᕆᔭᐅᔪᓂᒃ. ᕕᓯᑕᓯᓗ ᐱᖁᔨᖕᒪᑦ ᐸᐅᓗᓯ ᐃᑎᖅᑎᑕᐅᕗᖅ ᑕᕝᕗᖓ. 
24ᕕᓯᑕᓯᓗ ᐅᖃᖅᐳᖅ, “ᐊᖓᔪᖅᑳᖅᔪᐊᖅ ᐊᒍᕆᐸ, ᐃᓄᐃᓪᓗ ᑕᕝᕗᓐᖓᖅᓯᒪᔪᓕᒫᑦ; ᑕᑯᕗᓯ ᐆᒥᖓ ᐊᖑᒻᒥᒃ ᔫᑎᓕᒫᑦ ᐊᑲᐅᒋᓇᒍ ᐅᖃᐅᑎᒋᓚᐅᖅᑕᖓᓂᒃ ᐅᕙᓐᓄᑦ, ᔪᕉᓴᓚᒥ ᐅᕙᓂᓗ ᓯᓴᕆᐊᒥ, ᕾᒐᓛᓚᐅᖅᐳᓪᓗ ᐃᓅᔪᒃᓴᐅᖏᓐᓂᕋᖅᓗᒍ. 
25ᑐᖁᑕᐅᑦᔪᑎᒃᓴᖓᓂᒡᓕ ᐱᓂᐊᕐᖕᓂᖓᓂᑦ ᓇᓂᓯᓚᐅᓐᖏᓚᖓ ᓇᖕᒥᓂᖅᓕ ᐊᖓᔪᖅᑳᒻᒪᕆᖕᒧᑦ ᓰᓴᕆᒧᑦ ᐃᖅᑲᖅᑐᖅᑕᐅᔪᒪᖕᒪᑦ ᑍᑦᓱᒧᖓ ᐊᐅᓪᓚᖅᑎᓛᕈᒪᓕᖅᐸᕋ. 
26ᐅᕙᖓᓗ ᐊᖓᔪᖅᑳᒻᒪᕆᖕᒧᑦ ᓰᓴᕆᒧᑦ ᑎᑎᕋᐅᓯᒃᓴᒥᒃ ᑖᑦᓱᒪ ᒥᒃᓵᓄᑦ ᐅᖃᐅᓯᒃᓴᖃᒻᒪᕆᓐᖏᓚᖓ. ᑍᒤᒻᒪᓪᓕ ᐃᓕᑦᓯᓐᓄᑦ ᓴᖅᑭᑎᑉᐸᕋ ᐱᓗᐊᖅᑐᒥ ᐃᓕᖕᓄᑦ ᐊᖓᔪᖅᑳᖅᔪᐊᖅ ᐊᒍᕆᐹ, ᖃᐅᔨᓇᓱᐊᓚᐅᖅᑎᓪᓗᑎᑦ ᑖᑦᓱᒥᖓ, ᐃᒻᒪᖄ ᑎᑎᕋᓕᕈᒪ ᐅᖃᐅᓯᒃᓴᖃᕐᖕᓂᖅᓴᐅᒐᔭᕆᐊᒃᓴᖅ ᐃᓱᒪᓪᓗᖓ. 
27ᐊᑲᐅᓇᓱᒋᖏᓐᓇᒃᑯ ᑎᒍᔭᐅᓯᒪᔪᖅ ᐊᐅᓪᓚᖅᑎᓐᓇᓱᒋᐊᒃᓴᖅ ᑎᑎᖅᑲᓂᒃ ᑎᒍᔭᐅᔪᑎᖓᓂᒃ ᓇᒃᓴᖅᑎᖏᓪᓗᒍ.”
