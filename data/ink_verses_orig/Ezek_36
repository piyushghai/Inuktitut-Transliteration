1“ᐃᕝᕕᓪᓕ ᐃᓅᑉ ᐃᕐᖕᓂᖓ, ᐄᓴᕅᓕᐅᑉ ᖃᖅᑲᖏᓐᓄᑦ ᐱᔪᖃᓛᖅᑐᓂᒃ ᐅᖃᓪᓚᒋᐊᖅᑐᕆᑦ, ᐅᖃᖅᓗᑎᓪᓗ, ᐄᓴᕅᓕᐅᑉ ᖃᖅᑲᖏᑦ, ᑐᓴᕆᑦᓯ ᐊᑕᓂᐅᑉ ᐅᖃᐅᓯᖓᓂᒃ. 
2ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐊᑭᕋᖅᑐᖅᑎᓯ ᐃᓕᑦᓯᓐᓂᒃ ᐅᖃᐅᓯᖃᓚᐅᖅᐳᑦ, ‘ᐋᕼᐊ! ᓄᓇᖓᑕ ᖃᖅᑲᑐᖃᖏᑦ ᐱᑖᕆᕙᕗᑦ.’
3ᑍᒤᒻᒪᑦ ᐱᔪᖃᓛᖅᑐᒥᒃ ᐅᖃᐅᑎᒃᑭᑦ, ᐅᖃᖅᓗᑎᓪᓗ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑖᒃᑯᓇᓐᖓᑦ ᓱᓁᕈᑦᔭᐅᓚᐅᕋᕕᑦ, ᐊᕙᑎᓕᒫᕐᖕᓂᑦ ᑲᑐᑦᔭᐅᓪᓗᑎᑦ ᓵᓚᐅᓚᐅᕋᕕᑦ, ᐃᓅᖃᑎᒌᒡᔪᐊᓄᑦ ᐱᑖᕆᔭᐅᓚᐅᖅᐳᑎᑦ, ᐃᓄᖕᓄᓪᓗ ᐅᖃᐅᓯᐅᖃᑦᑕᓕᓚᐅᖅᐳᑎᑦ ᐅᖃᐅᓯᐅᓂᖅᓗᖃᑦᑕᓕᖅᓗᑎᓪᓗ; 
4ᑍᒤᒻᒪᑦ, ᐄᓴᕅᓕᐅᑉ ᖃᖅᑲᖏᑦ, ᑐᓴᕆᑦᓯ ᐊᑕᓂᐅᑉ ᒎᑎᐅᑉ ᐅᖃᐅᓯᖓᓂᒃ: ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ ᖃᖅᑲᓄᑦ ᐱᖑᕐᖕᓄᓪᓗ, ᑰᕈᖕᓄᑦ ᓇᖅᓴᓄᓪᓗ, ᓱᓁᕈᑦᔭᐅᓂᑯᓄᑦ ᓱᓇᐅᔪᓐᓃᖅᑐᓄᑦ ᐃᒡᓗᒐᓴᖕᓄᓪᓗ ᕿᒪᒃᑕᐅᓂᑯᓄᑦ, ᐱᖁᑍᕈᑦᔭᐅᓂᑯᓄᑦ ᒥᑕᐅᑎᒋᔭᐅᕙᓕᖅᑐᓄᓪᓗ ᐃᓅᖃᑎᒌᒡᔪᐊᓄᑦ ᖃᓂᒋᔮᓃᑦᑐᓄᑦ.
5ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᓯᖕᓇᕕᒡᔪᐊᕐᖕᓂᕐᖕᒧᑦ ᓂᓐᖓᐅᒪᓪᓗᖓ ᐃᓅᖃᑎᒌᒡᔪᐊᑦ, ᐄᑐᒥᐅᓕᒫᓪᓗ ᓵᓐᖓᓕᖅᐸᒃᑲ, ᖁᕕᐊᓲᑎᒋᓪᓗᒋᑦ ᒥᑕᐅᑎᒋᓪᓗᒋᓪᓗ ᑎᒍᓯᓚᐅᕐᖕᒪᑕ ᓄᓇᖁᑎᓐᓂᒃ, ᓄᓇᑖᕆᔪᒪᓪᓗᒍ ᐱᓇᓱᐊᖅᕕᒋᔪᒪᓪᓗᒍᓗ.
6ᑍᒤᒻᒪᑦ ᐱᔪᒫᖅᑐᓂᒃ ᐅᖃᐅᑎᒃᑭᑦ ᐄᓴᕅᓕᐅᑉ ᓄᓇᖓ, ᖃᖅᑬᑦ ᐱᖑᐃᓪᓗ, ᑰᕈᖏᑦ ᓇᖅᓴᖏᓪᓗ ᐅᖃᐅᑎᒃᑭᑦ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᓯᖕᓇᓂᕐᖕᒧᑦ ᓂᓐᖓᐅᒪᓪᓗᖓ ᐅᖃᐅᑎᕙᑦᓯ, ᐃᓅᖃᑎᒌᒡᔪᐊᑦ ᓱᓇᐅᒃᓴᖏᓐᓂᕐᖕᒧᑦ ᒥᑕᐅᑎᒋᓪᓗᓯ ᐃᓗᖏᖅᓱᖅᑎᓚᐅᕐᖕᒪᓯ; 
7ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐅᖃᕕᒃᐳᖓ ᐃᓅᖃᑎᒌᒡᔪᐊᑦ ᖃᓂᒋᔭᑦᓯᓐᓃᑦᑐᑦ ᓱᓇᐅᑎᖏᓐᓂᕐᖕᒧᑦ ᒥᑕᐅᑎᒋᓗᒋᑦ ᐃᓗᖏᖅᓱᖅᑎᑦᓱᒫᖅᐸᒃᑲ. 
8ᐃᓕᑦᓯᓕ, ᐄᓴᕅᓕᐅᑉ ᖃᖅᑲᖏᑦ, ᓇᐹᖅᑐᑎᑦ ᐱᕈᖅᕕᐅᓕᕈᒫᕆᕗᑦ, ᐸᐅᕐᖓᖅᑖᖃᑦᑕᓕᖅᓗᑎᒡᓗ ᐃᓄᖁᑎᒪ ᐄᓴᕅᓕᒥᐅᑉ ᓂᕿᒃᓴᖏᓐᓂᒃ; ᒫᓐᓇᒃᑯᑦ ᐊᖏᕐᕋᕆᐊᒃᓕᖕᒪᑕ. 
9ᑕᑯᒋᑦ, ᑕᑉᐱᖅᓗᓯ, ᓵᕝᕕᒋᓂᐊᖅᐸᑦᓯ, ᐃᑎᖅᓴᓕᐅᖅᑕᐅᓗᓯ ᑲᓐᖓᖅᓱᐃᕕᐅᔪᒫᖅᐳᓯ; 
10ᐃᓅᖃᑎᓯᓗ ᐅᓄᖅᓯᕙᓪᓕᐊᑎᓐᓂᐊᓕᖅᐸᒃᑲ, ᐄᓴᕅᓕᐅᑉ ᑭᖑᕚᓕᒫᖏᑦ, ᐊᑕᖏᖅᓗᒋᑦ; ᐃᒡᓗᒐᓴᒡᔪᐊᑦ ᐃᓄᖃᓕᕈᒫᖅᐳᑦ ᓯᖁᒥᑕᐅᓯᒪᔪᓪᓗ ᓴᓇᔭᐅᓕᕐᖕᒥᓗᑎᒃ; 
11ᐃᓄᐃᓪᓗ ᐆᒪᔪᖁᑎᖏᓪᓗ ᐅᓄᖅᓯᕙᓪᓕᐊᑎᑦᓱᒫᖅᐸᒃᑲ ᐃᓕᖕᓂ; ᑖᒃᑯᐊᓗ ᐅᓄᖅᓯᕙᓪᓕᐊᔪᒫᖅᐳᑦ ᕿᑐᕐᖓᖅᑖᖃᑦᑕᖅᓗᑎᒃ; ᐃᓄᖃᓕᖅᑎᑦᓱᒫᕆᕙᑦᓯ ᓯᕗᓂᖓᓂ ᐃᓄᖃᖅᐸᓚᐅᕐᖕᓂᑦᓯᑐᑦ, ᐱᕙᓪᓕᐊᓂᖅᓴᐅᓕᕈᒫᖅᐳᓯᓗ ᑍᒪᓐᖓᓂᑦ. ᑕᕝᕙ ᖃᐅᔨᓕᕈᒫᖅᐳᓯ ᐅᕙᖓᐅᒐᒪ ᐊᑕᓂᖅ. 
12ᐄᓛᒃ, ᐃᓄᖕᓄᑦ ᐱᓱᒡᕕᐅᖃᑦᑕᓕᖅᑎᑦᓱᒫᕆᕙᒋᑦ, ᐊᒡᓛᑦ ᐃᓄᖁᑎᓐᓄᑦ ᐄᓴᕅᓕᒥᐅᓄᑦ; ᓄᓇᑖᕆᔪᒫᖅᐹᑎᑦ, ᑖᒃᑯᓇᓐᖓᓪᓗ ᑭᖑᕐᖑᑎᔭᐅᓕᖅᓗᑎᑦ, ᕿᑐᕐᖓᖏᓪᓗ ᐱᖅᓚᓱᒃᑎᓚᐅᖅᓯᒪᓂᐊᕈᓐᓃᖅᐸᑎᑦ.
13ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐃᓄᐃᑦ ᐃᓕᖕᓂᒃ ᐅᖃᐅᓯᖃᖅᐸᓚᐅᖅᐳᑦ, ‘ᓄᓇ ᐃᓄᒃᑐᖅᑎᐅᕗᖅ, ᐃᓅᖃᑎᒌᒡᔪᐊᓪᓗ ᕿᑐᕐᖓᖏᓐᓂᒃ ᐱᖅᓚᓱᒃᑎᑦᓯᕙᒃᓗᓂ.’ 
14ᑍᒤᒻᒪᑦ ᒫᓐᓇ ᐃᓄᒃᑐᖅᑎᐅᓂᕋᖅᑕᐅᕙᖕᓂᐊᕈᓐᓁᖅᐳᑎᑦ ᐃᓅᖃᑎᒌᒡᔪᐊᓪᓗ ᕿᑐᕐᖓᖏᓐᓂᒃ ᐱᖅᓚᓱᒃᑎᑦᓯᕙᖕᓂᐊᕈᓐᓁᖅᐳᑎᑦ, ᐊᑕᓂᖅ ᒎᑎ ᐅᖃᖅᐳᖅ; 
15ᐃᓅᖃᑎᒌᒡᔪᐊᑦ ᒥᑕᐅᑎᒃᓴᕐᖕᓂᖏᓐᓂᒃ ᑐᓵᑎᓐᓂᐊᕈᓐᓃᖅᐸᒋᑦ, ᐃᓄᐃᓪᓗ ᑲᓐᖑᓇᖅᑐᒦᑎᑕᐅᓂᖏᓐᓂᒃ ᑎᒍᒥᐊᕐᖕᓂᐊᕈᓐᓃᖅᐳᑎᑦ ᐃᓅᖃᑎᒌᒡᔪᐊᓪᓗ ᕿᑐᕐᖎᔭᖅᐸᖕᓂᐊᕈᓐᓃᖅᐸᑎᑦ, ᐊᑕᓂᖅ ᒎᑎ ᐅᖃᖅᐳᖅ.”
16ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
17“ᐃᓅᑉ ᐃᕐᖕᓂᖓ, ᐄᓴᕅᓕᐅᑉ ᑭᖑᕚᖏᑦ ᓄᓇᒥᖕᓃᓪᓗᑎᒃ, ᓄᓇᒥᖕᓂᒃ ᓇᕐᕈᓇᖅᓯᑎᑦᓯᓚᐅᕐᖕᒪᑕ ᐃᓕᖅᑯᓯᕐᖕᒥᒃᑎᒍᑦ ᐱᓂᐊᕐᖕᓂᕐᖕᒥᒃᑎᒍᓪᓗ; ᐃᓕᖅᑯᓯᖏᑦ ᓵᓐᓂ ᓴᓗᒤᑦᑑᓚᐅᖅᐳᑦ ᐊᕐᖕᓇᐅᑉ ᐊᐅᓈᖅᕕᖕᒥᓄᑦ ᓇᓪᓕᐅᑎᕕᐅᓯᒪᓂᖓᑐᑦ. 
18ᑍᒤᒻᒪᑦ ᓂᓐᖓᕝᕕᒋᓚᐅᖅᐸᒃᑲ ᐃᓄᐊᖅᓗᑎᒃ ᐊᐅᖕᒥᒃ ᑯᕕᓯᖃᑦᑕᕐᖕᒪᑕ ᓄᓇᒧᑦ, ᒎᑎᓐᖑᐊᓄᓪᓗ ᓄᓇᑎᒃ ᓇᕐᕈᓇᖅᓯᑎᓚᐅᕐᖕᒪᑦᔪᒃ. 
19ᓯᐊᒻᒪᖅᑎᓚᐅᖅᐸᒃᑲ ᐃᓅᖃᑎᒌᒡᔪᐊᓄᑦ, ᓄᓇᓕᒡᔪᐊᓂᓗ ᓄᓇᑖᖅᑎᓪᓗᒋᑦ; ᐃᓕᖅᑯᓯᖏᑦ ᐱᓂᐊᕐᖕᓂᖏᓪᓗ ᒪᓕᒡᓗᒋᑦ ᓵᓐᖓᓕᓚᐅᖅᐸᒃᑲ. 
20ᐃᓅᖃᑎᒌᒡᔪᐊᓄᓪᓕ ᑎᑭᑦᓴᕌᖓᑕ, ᓇᑭᑐᐃᓐᓈᕋᓗᐊᖅᐸᑕ, ᐊᑎᕋ ᐃᑦᔪᕐᖕᓁᑦᑐᖅ ᓇᕐᕈᓇᖅᓯᑎᖃᑦᑕᓚᐅᖅᐹᑦ, ᐃᓄᖕᓄᑦ ᐅᖃᐅᓯᐅᕙᓚᐅᕐᖕᒪᑕ, ‘ᐅᑯᐊ ᐊᑕᓂᐅᑉ ᐃᓄᖁᑎᖏᑦ, ᓄᓇᖁᑎᖓᓂᓪᓕ ᐊᐅᓪᓚᖅᑎᑕᐅᔭᕆᐊᖃᓕᓚᐅᖅᐳᑦ.’ 
21ᐊᑎᕋᓕ ᐃᑦᔪᕐᖕᓁᑦᑐᖅ ᐃᓱᒫᓗᒋᓕᓚᐅᖅᐸᕋ, ᐄᓴᕅᓕᐅᑉ ᑭᖑᕚᖏᓐᓄᑦ ᐊᑎᕋ ᓇᕐᕈᓇᖅᓯᑎᑕᐅᖃᑦᑕᓕᓚᐅᕐᖕᒪᑦ ᐃᓅᖃᑎᒌᒡᔪᐊᓄᑦ ᐅᐸᒃᑕᖏᓐᓄᑦ.
22ᑍᒤᒻᒪᑦ ᐄᓴᕅᓕᐅᑉ ᑭᖑᕚᖏᑦ ᐅᖃᐅᑎᒃᑭᑦ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐱᓂᐊᕐᖕᓂᕆᓂᐊᖅᑕᕋ ᐃᓕᑦᓯᓐᓂᒃ ᐱᑦᔪᑎᖃᖅᓗᖓ ᐱᓇᓱᐊᕐᖕᓂᐊᓐᖏᓚᕋ, ᐊᑎᕋᓕ ᐃᑦᔪᕐᖕᓁᑦᑐᖅ ᐱᑦᔪᑎᒋᓗᒍ ᐱᓇᓱᐊᖅᕕᒋᓂᐊᖅᐸᑦᓯ, ᓄᓇᓂ ᐅᐸᒃᑕᑦᓯᓐᓂ ᐃᓅᖃᑎᒌᒡᔪᐊᓄᑦ ᓇᕐᕈᓇᖅᓯᑎᓚᐅᕋᑦᓯᐅᒃ. 
23ᐊᑎᕐᖕᒪᓗ ᐃᑦᔪᕐᖕᓁᑦᑐᖅᔪᐊᖑᓂᖓ ᖃᐅᔨᔭᐅᑎᓐᓂᐊᖅᐸᕋ, ᐃᓅᖃᑎᒌᒡᔪᐊᑦ ᐊᑯᕐᖓᓐᓂ ᓇᕐᕈᓇᖅᓯᑎᑕᐅᓚᐅᖅᑐᖅ, ᑖᒃᑯᓄᖓᓗ ᓇᕐᕈᓇᖅᓯᑎᓚᐅᖅᑕᑦᓯ; ᑕᕝᕙ ᐃᓅᖃᑎᒋᒡᔪᐊᑦ ᖃᐅᔨᓕᕈᒫᖅᐳᑦ ᐅᕙᖓᐅᒐᒪ ᐊᑕᓂᖅ, ᐊᑕᓂᖅ ᒎᑎ ᐅᖃᖅᐳᖅ, ᐊᑐᕐᖕᓂᐊᖅᐸᑦᓯ ᐃᑦᔪᕐᖕᓁᑦᑑᓂᓐᓂᒃ ᖃᐅᔨᔭᐅᑎᓕᕈᒪ ᐃᓅᖃᑎᒌᒡᔪᐊᑦ ᑕᒃᑯᐊᓂ. 
24ᐃᓅᖃᑎᒌᒡᔪᐊᓂᑦ ᐂᔪᒫᖅᐸᑦᓯ, ᑲᑎᖅᓱᕈᒫᖅᐸᑦᓯᓗ ᓄᓇᓕᒡᔪᐊᓕᒫᓂᑦ, ᓇᖕᒥᓂᖅᓗ ᓄᓇᑦᓯᓐᓄᑦ ᐅᑎᖅᑎᑦᓱᒫᖅᐸᑦᓯ. 
25ᐃᒥᕐᖕᒧᑦ ᓴᓗᒪᔪᒧᑦ ᓯᖅᐸᖅᓴᕈᒫᖅᐸᑦᓯ, ᓴᓗᒻᒪᕈᒫᖅᐳᓯᓗ ᓴᓗᒤᓐᓂᓕᒫᑦᓯᓐᓂᑦ, ᒎᑎᓐᖑᐊᓕᒫᑦᓯᓐᓂᓪᓗ ᓴᓗᒻᒪᖅᓴᕈᒫᖅᐸᑦᓯ. 
26ᐆᒻᒪᒻᒥᒃ ᓄᑖᒥᒃ ᑐᓂᓯᕕᒋᔪᒫᖅᐸᑦᓯ, ᐊᓂᕐᖕᓂᕐᖕᒥᒡᓗ ᓄᑖᒥᒃ ᐃᓗᒻᒥᖅᑎᑦᓱᒫᖅᐸᑦᓯ; ᑎᒥᑦᓯᓐᓂᑦ ᐆᒻᒪᑎᓯ ᐅᔭᕋᒃ ᐲᕈᒫᖅᐸᕋ ᐆᒻᒪᑎᑖᖅᑎᓪᓗᓯᓗ ᓈᓚᒍᓐᓇᖅᑐᒥᒃ. 
27ᐊᓂᕐᖕᓂᕋᓗ ᐃᓗᑦᓯᓐᓄᐊᕈᒫᖅᐸᕋ, ᐃᓅᓯᕆᔭᐅᖁᔭᓐᓂᒃ ᐃᓅᔪᓐᓇᖅᓯᖁᓪᓗᓯ ᐊᑐᖅᑕᐅᖁᔭᒃᑲᓗ ᒪᓕᑦᓯᐊᕈᓐᓇᖅᓯᓗᓯᐅᒃ. 
28ᓄᓇᖃᓕᕈᒫᖅᐳᓯ ᓯᕗᓕᑦᓯᓐᓄᑦ ᓄᓇᑖᕆᔭᐅᑎᓚᐅᖅᓯᒪᔭᓐᓂᒃ; ᐃᓄᖁᑎᒋᓂᐊᖅᐸᑦᓯ, ᒎᑎᒋᓂᐊᖅᐸᑦᓯᓐᖓᓗ. 
29ᓴᓗᒤᑦᑑᓂᕆᓚᐅᖅᑕᓕᒫᑦᓯᓐᓂᑦ ᕿᓚᕈᑦᔮᕈᒫᖅᐸᑦᓯ; ᓂᐊᖂᔭᒃᓮᓪᓗ ᐱᕈᖅᑎᑦᓯᐊᕈᒫᖅᐸᒃᑲ ᐊᒥᒐᖅᓯᖏᑦᓯᐊᖁᓪᓗᓯ ᑳᖕᓇᖅᑐᒦᖁᓇᓯᓗ. 
30ᓇᐹᖅᑐᐃᑦ ᐱᕈᖅᕕᐅᑎᑦᓱᒫᖅᐸᒃᑲ ᐱᕈᖅᓰᕖᓪᓗ ᐱᕈᖅᕕᐅᑎᑦᓯᐊᖅᓗᒋᑦ ᐊᒥᒐᖅᓯᖏᑦᓯᐊᖁᓪᓗᓯ, ᐃᓅᖃᑎᒌᒡᔪᐊᓄᑦ ᑲᓐᖑᓱᒃᑎᑕᐅᓂᕐᖕᒥᒃ ᐊᑐᒃᑲᓐᓂᖁᓇᓯ ᑳᖕᓇᖅᑐᒦᓐᓂᑦᓯᓐᓄᑦ. 
31ᑕᕝᕙ ᐃᖅᑬᔪᒫᖅᐳᓯ ᐱᐅᖏᑦᑐᒥᒃ ᐃᓅᓯᖃᓚᐅᕐᖕᓂᑦᓯᓐᓂᒃ, ᐱᓂᐊᕐᖕᓂᕆᓚᐅᖅᑕᓯᓗ ᐱᐅᖏᓐᓂᖏᓐᓂᒃ; ᐃᓕᑦᓯᓐᓂᒡᓗ ᓇᖕᒥᓂᖅ ᐱᐅᒋᔪᓐᓃᖁᓪᓗᓯ ᐊᔪᖅᑐᓕᓯᒪᓂᑦᓯᓐᓂᒃ, ᓇᕐᕈᓇᖅᑐᓂᒡᓗ ᐊᑐᖅᓯᒪᓂᑦᓯᓐᓂᒃ. 
32ᐃᓕᑦᓯᓕ ᐱᑦᔪᑎᒋᓗᓯ ᑍᒤᓕᐅᕐᖕᓂᐊᓐᖏᓚᖓ, ᐊᑕᓂᖅ ᒎᑎ ᐅᖃᖅᐳᖅ; ᑕᒪᓐᓇ ᖃᐅᔨᑦᓯᐊᖅᓯᐅᒃ. ᑲᓐᖑᓲᑎᒋᓗᒋᑦ ᐅᒡᒍᐊᕈᑎᒋᓗᒋᓪᓗ ᐱᓂᐊᕐᖕᓂᕆᓯᒪᔭᓯ ᐱᖁᓪᓗᓯ, ᐄᓴᕅᓕᓄᑦ ᑭᖑᕚᖑᔪᓯ.
33ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐅᓪᓗᖅ ᓇᓪᓕᐅᑎᒃᐸᑦ ᓴᓗᒻᒤᕕᒋᔪᒫᖅᑕᕋ ᐱᐅᖏᑦᑐᓕᓂᓕᒫᑦᓯᓐᓂᑦ, ᐃᒡᓗᒐᓴᒡᔪᐊᑦ ᐃᓄᖃᓕᖅᑎᑦᓱᒫᕆᕙᒃᑲ, ᓱᓇᐅᔪᓐᓃᖅᓯᒪᔪᓪᓗ ᐋᖅᑭᒃᓱᖅᓕᕐᖕᒥᓗᒋᑦ. 
34ᐱᕈᖅᓰᕕᖁᑎᑦᓯᒍᑦ ᐊᖅᑯᓵᖅᑐᑦ ᑕᑯᕙᓚᐅᖅᐳᑦ ᑲᒪᒋᔭᐅᓯᒪᖏᓐᓂᕐᖕᒧᑦ ᓱᓇᖃᕈᓐᓃᖅᑐᓂᒃ, ᓄᓇ ᓱᓇᖃᖅᐸᓚᐅᕈᓐᓃᖅᑐᖅ ᐱᕈᖅᓰᕕᐅᓕᕈᒫᖅᐳᖅ. 
35ᐃᓄᐃᓪᓗ ᐅᖃᕈᒫᖅᐳᑦ, ‘ᒪᓐᓇ ᓄᓇ ᓱᓇᖃᓚᐅᖏᑦᑐᖅ ᐄᑕᓂᐅᑉ ᐱᕈᖅᓰᕕᖓᑐᑦ ᑍᒤᓕᖅᐳᖅ; ᐃᒡᓗᒐᓴᒡᔪᐊᕕᓃᓪᓗ ᐃᓄᖃᓚᐅᖏᑦᑐᑦ ᓱᓇᑕᖃᓚᐅᕈᓐᓃᖅᑐᓪᓗ ᒫᓐᓇ ᐃᓄᖃᓕᕆᕗᖅ ᐊᕙᓗᖅᔪᐊᖃᓕᖅᓗᓂᓗ.’ 
36ᐃᓅᖃᑎᒌᒡᔪᐊᑦ ᐊᒥᐊᒃᑰᔪᑦ ᓄᓇᑦᓯ ᐊᕙᑖᓃᑦᑐᑦ ᖃᐅᔨᓕᖁᓪᓗᒋᑦ ᐅᕙᖓ, ᐊᑕᓂᖅ, ᐃᒡᓗᒐᓴᒡᔪᐊᕕᓂᕐᖕᓂᒃ ᐋᖅᑭᒃᓱᐃᒃᑲᓐᓂᖅᓯᒪᓂᓐᓂᒃ, ᐱᕈᖅᓰᕕᕕᓂᕐᖕᓂᒡᓗ ᓱᓇᖃᓚᐅᕈᓐᓃᖅᑐᓂᒃ ᐱᕈᖅᕕᐅᓕᖅᑎᑦᓯᒃᑲᓐᓂᕋᒪ; ᐅᕙᖓ, ᐊᑕᓂ, ᐅᖃᖅᓯᒪᒐᒪ, ᑕᒪᓐᓇᓗ ᐱᓇᓱᐊᕐᖕᓂᐊᖅᐸᕋ.
37ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐄᓴᕅᓕᐅᑉ ᑭᖑᕚᖏᑦ ᐃᑲᔪᖅᑕᐅᔪᒪᓗᑎᒃ ᐅᕙᓐᓄᑦ ᐅᖃᕈᓐᓇᖅᑎᑦᓱᒫᕆᕙᒃᑲ: ᐅᓄᖅᓯᕙᓪᓕᐊᑎᓪᓗᒋᓪᓗ ᓰᐲᑎᑐᑦ. 
38ᓰᐱᑎᑐᑦ ᑐᓂᕐᕈᑎᒃᓴᑎᑐᑦ ᑲᑎᖅᓱᖅᑕᐅᓯᒪᔪᑎᑐᑦ, ᓲᖅᓗ ᓰᐱᑎᑐᑦ ᑲᑎᖅᓱᖅᑕᐅᓯᒪᔪᑎᑐᑦ ᔪᕉᓴᓚᒥ ᓇᓪᓕᐅᓐᓂᖅᓯᐅᖅᕕᖕᒥ ᓇᓪᓕᐅᓐᓂᖅᓯᐅᖅᑎᓪᓗᒋᑦ, ᑍᒫᒃᑕᐅᖅ ᐃᒡᓗᒐᓴᒡᔪᐊᕕᓃᑦ ᐃᓄᖕᓂᒃ ᑕᑕᓕᕈᒫᖅᐳᑦ ᓰᐱᑎᑐᑦ ᑲᑎᖅᓱᖅᑕᐅᓯᒪᔪᑎᑐᑦ. ᑕᕝᕙ ᖃᐅᔨᓕᕈᒫᖅᐳᑦ ᐅᕙᖓᐅᒐᒪ ᐊᑕᓂᖅ.”
