1ᑕᕝᕙ ᐊᑕᓂᐅᑉ ᐅᖃᐅᓯᖓᑕ ᑎᑭᒃᑭᕚᖓ ᐅᖃᖅᓗᓂ, 
2“ᐃᓅᑉ ᐃᕐᖕᓂᖓ, ᐃᖅᑲᖅᑐᐃᔪᒪᓕᖅᐲᑦ ᐃᒡᓗᒐᓴᒡᔪᐊᕐᖕᒥᐅᓂᒃ ᐃᓄᐊᖅᑎᓂᒃ? ᐊᑏ ᑐᑭᓯᑎᑦᓯᐊᓕᒃᑭᑦ ᒎᑎᒧᑦ ᓇᕐᕈᒋᔭᐅᔪᓂᒃ ᐱᓇᓱᐊᖅᓯᒪᔭᖏᓐᓂᒃ. 
3ᐅᖃᐅᑎᔪᒫᖅᐸᑎᑦ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐃᓅᖃᑎᑦᓯᓐᓂᒃ ᐃᓄᐊᖅᓯᒪᒐᑦᓯ, ᐅᓪᓗᒃᓴᓯ ᓇᓪᓕᐅᑎᓕᖅᐳᖅ, ᓄᓇᓯᓗ ᓇᕐᕈᓇᖅᓯᑎᓯᒪᓪᓗᓯᐅᒃ ᒎᑎᓐᖑᐊᓄᑦ ᑐᒃᓯᐊᖃᑦᑕᕐᖕᓂᑦᓯᓐᓄᑦ. 
4ᐸᓯᔭᒃᓴᐅᓕᖅᐳᓯ ᐃᓄᐊᖃᑦᑕᕐᖕᓂᑦᓯᓐᓄᑦ, ᓇᕐᕈᓇᖅᓯᓪᓗᓯᓗ ᒎᑎᓐᖑᐊᑦᓯᓐᓄᑦ; ᐅᓪᓗᒃᓴᓯ ᓇᓪᓕᐅᑎᓂᒃᓴᖓ ᖃᒡᓕᒋᐊᖅᑎᑉᐸᓯ, ᐱᕕᒃᓴᑦᓯᓐᓄᑦ ᓈᒻᒪᒃᓯᑦᔪᑦᔭᐅᕗᓯ. ᑍᒤᒻᒪᑦ ᐃᓅᖃᑎᒌᒡᔪᐊᓄᑦ ᓇᕐᕈᒋᔭᐅᓕᖅᑎᑉᐸᑦᓯ, ᓄᓇᓕᒡᔪᐊᓕᒫᓄᓪᓗ ᒥᑕᐅᑎᒃᓴᐅᓕᖅᓗᓯ. 
5ᖃᓂᑦᑐᒦᑦᑐᓄᑦ ᐅᖓᓯᒃᑐᒦᑦᑐᓄᓪᓗ ᒥᑕᐅᑕᐅᓕᕈᒫᖅᐳᓯ, ᐅᐱᓐᓇᕈᓐᓁᕋᑦᓯ, ᐅᐃᒪᔮᖅᑎᑦᓯᔨᐅᓪᓗᓯᓗ. 
6ᑕᑯᒋᑦ, ᐄᓴᕅᓕᓄᑦ ᐊᖓᔪᖅᑳᖑᔪᑦ, ᐱᔪᓐᓇᕐᖕᓂᕐᖕᒥᖕᓂᒃ ᐊᑐᓂᑦ ᐊᑐᖅᓗᑎᒃ, ᐃᓄᐊᖃᑦᑕᖅᓯᒪᕗᑦ. 
7ᐊᑖᑕᒥᖕᓂᒃ ᐊᓈᓇᒥᖕᓂᒡᓗ ᐅᐱᒍᓱᒃᑐᖃᓐᖏᓚᑦ ᓄᓇᑦᓯᓐᓂ; ᓄᓇᓕᑐᖃᐅᖏᑦᑐᑦ ᓯᓔᕐᕆᔭᐅᓪᓗᑎᒃ ᑎᒡᓕᒐᖅᕕᐅᕗᑦ ᑮᓇᐅᔭᓂᒃ; ᐃᓕᐊᖅᔪᐃᑦ ᐅᐃᒡᒐᕐᖕᓃᓪᓗ ᐃᓖᔭᕆᔭᐅᖃᑦᑕᖅᐳᑦ ᓄᓇᑦᓯᓐᓂ. 
8ᐃᑦᔪᕐᖕᓁᑦᑐᖁᑎᒃᑲ ᓇᕐᕈᒋᕙᓯ, ᓴᐸᑎᖁᑎᒃᑲᓗ ᓇᕐᕈᓇᖅᓯᑎᑦᓱᒋᑦ. 
9ᐃᓅᖃᑎᑦᓯ ᐃᓚᖏᑦ ᓴᒡᓗᑦᔪᑎᖃᖅᓗᑎᒃ ᑐᖁᑕᐅᑎᑦᓯᕙᒃᐳᑦ, ᐃᓚᖏᓪᓗ ᒎᑎᓐᖑᐊᓄᑦ ᑐᓂᕐᕈᑎᕕᓂᕐᖕᓂᒃ ᓂᕆᖃᑦᑕᖅᐳᑦ; ᐃᓚᖏᓪᓗ ᐃᒃᓕᒎᕐᖕᓂᕐᖕᒥᖕᓄᑦ ᐱᓕᕆᕙᒃᓗᑎᒃ. 
10ᐃᓚᖏᑦ ᐊᑖᑕᒥᑕ ᓄᓕᐊᖏᓐᓂᒃ ᐃᓐᓇᖓᖃᑎᖃᖃᑦᑕᖅᐳᑦ; ᐃᓚᖏᓪᓗ ᐊᕐᖕᓇᓂᒃ ᐊᐅᓈᖅᑐᓂᒃ ᐱᔪᒪᑎᓐᓇᖏᑦ ᐃᓐᓇᖓᖃᑎᖃᖃᑦᑕᖅᓗᑎᒃ. 
11ᐃᓚᖏᑦ ᐃᓅᖃᑎᒥ ᓄᓕᐊᖓᓂᒃ ᐃᓐᓇᖓᖃᑎᖃᖃᑦᑕᖅᐳᑦ ᒎᑎᒧᑦ ᓇᕐᕈᓇᕐᖕᓂᕋᖅᑕᐅᔪᒥᒃ; ᐃᓚᖏᓪᓗ ᐅᑯᐊᒥᖕᓂᒃ ᐃᒃᓕᒎᕐᖕᓂᒃᑯᑦ ᓇᕐᕈᓇᖅᓯᑎᑦᓯᕙᒃᓗᑎᒃ ᐃᓐᓇᖓᖃᑎᖃᕐᖕᓂᒃᑯᑦ; ᐃᓚᖏᓪᓗ ᓇᔭᖕᒥᖕᓂᒃ ᓇᕐᕈᓇᖅᓯᑎᑦᓯᕙᒃᓗᑎᒃ, ᐊᑖᑕᒥᑕ ᐸᓂᖏᓐᓂᒃ. 
12ᐃᓅᖃᑎᓯ ᐃᓚᖏᑦ ᓯᓔᕐᕆᒃᓯᓂᒃᑯᑦ ᐊᑭᓖᓪᓗᑎᒃ ᑐᖁᑕᐅᑎᑦᓯᖃᑦᑕᖅᐳᑦ; ᐃᓚᖏᓪᓗ ᐊᑐᖅᑎᑕᒥᖕᓂᒃ ᐃᓅᖃᑎᒥᖕᓂᒃ ᖄᖏᕐᖕᓂᑯᓕᐅᖅᐸᒃᐳᑦ ᐅᓄᖅᓯᒋᐊᖅᑎᑦᓯᓪᓗᑎᒃ ᑮᓇᐅᔭᓕᐅᕈᑎᖃᖅᓗᑎᒃ ᐃᓅᖃᑎᒥᓂᒃ ᑎᒡᓕᒃᓗᑎᒃ, ᐅᕙᓐᓂᒃ ᐳᐃᒍᖅᓯᒪᓕᖅᐳᓯ, ᐊᑕᓂᖅ ᒎᑎ ᐅᖃᖅᐳᖅ.
13ᑕᑯᒋᑦ, ᑍᒤᒻᒪᑦ ᑎᒡᓕᒐᖅᐸᒃᑐᓯ ᖄᖏᕐᖕᓂᑯᓕᐅᕐᖕᓂᒃᑯᑦ ᐱᒋᐊᕈᒫᖅᐸᑦᓯ ᐱᔪᓐᓇᕐᖕᓂᓐᓄᑦ, ᑐᖁᕅᕙᒃᑐᓯᓗ ᐱᖃᓯᐅᑎᓗᓯ. 
14ᓴᐱᖏᓐᓂᑦᓯᓐᓄᑦ ᐊᓂᒍᐃᔪᓐᓇᖅᐱᓰ, ᐅᕝᕙᓗ ᐱᔪᓐᓇᕐᖕᓂᕾᓐᓇᕐᖕᓂᐊᖅᐱᓰ, ᓱᒋᐊᖅᓯᓂᕐᖕᒪ ᐅᓪᓗᖏᓐᓂ? ᐅᕙᖓ ᐊᑕᓂᖅ ᐅᖃᖅᐳᖓ, ᑕᒪᑐᒥᖓᓗ ᐱᓇᓱᐊᕐᖕᓂᐊᖅᓗᖓ. 
15ᓯᐊᒻᒪᒃᑎᑦᓱᒫᖅᐸᑦᓯ ᐃᓅᖃᑎᒌᒡᔪᐊᓄᑦ ᓇᒧᑐᐃᓐᓇᖅᓗ ᓄᓇᓕᒡᔪᐊᓄᐊᖅᑎᓪᓗᓯ, ᓴᓗᒤᑦᑐᓕᓂᓯ ᓄᖑᑎᑦᓱᒪᒐᒃᑯ. 
16ᐃᓅᖃᑎᒌᒡᔪᐊᓄᑦ ᓇᕐᕈᓇᖅᓯᑎᑕᐅᒍᒪ ᐃᓕᑦᓯᑎᒍᑦ; ᑕᕝᕙ ᖃᐅᔨᔪᒫᖅᐳᓯ ᐅᕙᖓᐅᒐᒪ ᐊᑕᓂᖅ.”
17ᐊᑕᓂᐅᓪᓗ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂᓗ: 
18“ᐃᓅᑉ ᐃᕐᖕᓂᖓ, ᐄᓴᕅᓕᐅᑉ ᑭᖑᕚᖏᑦ ᐅᕙᓐᓄᑦ ᐱᐅᖏᓐᓂᖅᓗᑯᑐᐃᓐᓇᐅᓕᖅᐳᑦ; ᐃᓘᓐᓇᑎᒃ ᓯᐅᓪᕕᕆᑐᑦ ᑲᓐᓄᔭᑎᑐᓪᓗ ᓴᕕᕋᔭᒃᑐᑦ ᓵᑦᑐᑎᑐᑦ ᓴᕕᕋᔭᒃᑎᑐᓪᓗ ᑯᓯᖅᓯᐊᑎᑐᓪᓗ ᐊᐅᒃᑎᑕᐅᓚᐅᖅᑎᓪᓗᒋᑦ ᐊᐅᒃᑎᑦᓯᕕᖕᒥ ᐱᐅᖏᓐᓂᖅᓗᑯᖏᑎᑐᑦ ᑍᒤᓕᖅᐳᑦ. 
19ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐱᐅᖏᓐᓂᖅᓗᑯᕕᓂᖅᑎᑐᑦ ᐊᑑᑎᖃᕈᓐᓃᕋᑦᓯ ᐃᓘᓐᓇᓯ, ᑍᒤᒻᒪᑦ ᑕᑯᒋᑦ, ᔪᕉᓴᓚᒧᑦ ᑲᑎᖅᓱᕈᒫᓕᖅᐸᑦᓯ. 
20ᓯᐅᓪᕕᕇᑦ ᑲᓐᓄᔧᑦ ᓴᕕᕋᔧᑦ ᑯᓯᖅᓯᐊᑦ ᓵᑦᑐᓪᓗ ᓴᕕᕋᔧᑦ ᐴᖅᑲᖅᑕᐅᕙᖕᓂᖏᑎᑐᑦ ᐊᐅᒃᑎᑦᓯᕕᖕᒧᑦ, ᐃᑯᐊᓚᔪᒥ ᐊᐅᒃᑎᑕᐅᖁᓪᓗᒋᑦ; ᑍᒫᒃᑕᐅᖅ ᑲᑎᖅᓱᕈᒫᕆᕙᑦᓯ ᓂᓐᖓᐅᒪᓂᒃᑯᑦ ᓂᓐᖓᕕᒡᔪᐊᕐᖕᓂᓐᓄᓪᓗ ᐴᖅᑲᕈᒫᖅᐸᑦᓯ ᐊᐅᒃᑎᑦᓯᕕᖕᒧᑦ ᐊᐅᒃᑎᑕᐅᖁᓪᓗᓯ. 
21ᑲᑎᖅᓱᕈᒫᖅᐸᑦᓯ ᓱᐱᓗᓯᓗ ᓂᓐᖓᐅᓯᕐᖕᒪ ᐃᑯᒪᖓᓄᑦ, ᑕᕝᕙᓂᓗ ᓴᕕᕋᔭᒃᑎᑐᑦ ᐊᐅᒍᒫᖅᐳᓯ. 
22ᓯᐅᓪᕕᕇᑦ ᐊᐅᒃᑎᑦᓯᕕᖕᒥ ᐊᐅᒃᑎᑕᐅᓲᖑᖕᒪᑕ, ᐃᓕᑦᓯᑦᑕᐅᖅ ᐊᐅᒃᑎᑕᐅᔪᒫᖅᐳᓯ ᑕᕝᕙᓂ; ᑕᕝᕙ ᖃᐅᔨᔪᒫᖅᐳᓯ ᐅᕙᖓ ᐊᑕᓂᖅ, ᐃᓕᑦᓯᓐᓂᒃ ᓂᓐᖓᐅᑦᔨᓯᒪᓂᓐᓄᑦ ᑍᒤᓕᐅᖅᕕᒋᓚᐅᕋᑦᓯ.”
23ᐊᑕᓂᐅᓪᓗ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
24“ᐃᓅᑉ ᐃᕐᖕᓂᖓ, ᑖᒃᑯᐊ ᐅᖃᐅᑎᒃᑭᑦ ᓄᓇᐅᕗᑎᑦ ᓴᓗᒻᒪᖅᑕᐅᓯᒪᖏᑦᑐᖅ, ᑎᑭᓚᐅᕋᓯᓗ ᓱᓕ ᐅᓪᓗᒧᑦ ᓂᓐᖓᐅᑦᔭᐅᕕᖕᒧᑦ. 
25ᓯᕗᓕᖅᑎᖏᑦ ᓛᔭᑎᑐᑦ ᑐᖁᕋᑖᖅᑕᒥᖕᓂᒃ ᐊᓕᒃᑐᐃᔪᑎᑐᑦ ᖃᓕᖑᐊᖅᐳᑦ; ᐃᓅᖃᑎᒥᖕᓂᒃ ᑐᑯᕅᕗᑦ; ᐃᓄᐊᖅᑕᒥ ᑮᓇᐅᔭᖏᓐᓂᒃ ᐱᓐᓇᕆᔭᖏᓐᓂᒡᓗ ᐱᑖᖅᐸᒃᐳᑦ; ᐅᓄᖅᑐᓂᒃ ᐅᐃᒡᒐᕐᖕᓂᓐᖑᖅᑎᑦᓯᕗᑦ ᓄᓇᒥᖕᓂᒃ. 
26ᑐᓂᕐᕈᓯᖅᑎᑦᓯᔩᑦ ᐱᖁᔭᓐᓂᒃ ᓯᖁᒥᑦᓯᓪᓗᑎᒃ ᐃᑦᔪᕐᖕᓁᑎᑕᓐᓂᒡᓗ ᓇᕐᕈᓇᖅᓯᑎᑦᓯᖃᑦᑕᖅᐳᑦ; ᐃᑦᔪᕐᖕᓁᑦᑐᓂᒃ ᖃᐅᑕᒫᖅᓯᐅᑎᓂᒡᓗ ᐊᑦᔨᒌᖏᑦᑑᑎᑦᓯᔪᓐᓃᖅᐳᑦ, ᐊᔪᕆᖅᑐᐃᖃᑦᑕᕋᑎᒡᓗ ᓇᕐᕈᓇᖅᑐᑦ ᓇᕐᕈᓇᖏᑦᑐᓪᓗ ᐊᑦᔨᒌᖏᓐᓂᖏᓐᓂᒃ, ᓴᐸᑎᖁᑎᒃᑲᓗ ᑲᒪᒋᔪᓐᓁᖅᓗᒋᑦ, ᑍᒤᒻᒪᑦ ᓇᕐᕈᓇᖅᑎᑕᐅᓕᖅᐳᖓ ᑖᒃᑯᓇᓂ. 
27ᐊᖓᔪᖅᑳᖁᑎᖏᑦ ᐊᒪᕈᖅᑎᑐᑦ ᐆᒪᔪᖅᑕᒥᖕᓂᒃ ᐊᓕᒃᑐᐃᔪᑎᑐᑦ ᑍᒤᑉᐳᑦ, ᐃᓄᐊᖃᑦᑕᖅᐳᑦ, ᓈᒻᒪᓈᖏᑦᑐᒃᑯᑦ ᐊᒃᓗᐃᓕᓇᓱᐊᖅᐳᑦ ᑐᖁᑦᓯᕙᒃᓗᑎᒃ. 
28ᐱᔪᒫᖅᑐᒃᓴᓂᒡᓗ ᐅᖃᖅᑎᖏᑕ ᐊᔪᖅᑐᓕᓃᑦ ᓴᖅᑭᑎᖃᑦᑕᓐᖏᓔᑦ ᐊᑭᓐᓇᕐᖕᒥᒃ ᒥᖑᐊᖅᓯᔪᑎᑐᑦ ᖃᑯᖅᑕᒧᑦ ᑕᓕᑎᑦᓯᔪᑎᑐᑦ, ᓱᓕᖏᑦᑐᓂᒡᓗ ᑕᑯᑎᑕᐅᓂᕋᖅᐸᒃᓗᑎᒃ, ᐱᔪᒫᖅᑐᒃᓴᓂᒡᓗ ᓴᒡᓗᓪᓗᑎᒃ ᐅᖃᐅᓯᖃᖅᐸᒃᐳᑦ, ᐅᖃᖅᓗᑎᒃ, ‘ᑍᒫᒃ ᑕᕝᕙ ᐊᑕᓂᖅ ᒎᑎ ᐅᖃᖅᐳᖅ,’ ᐊᑕᓂᕐᖕᒧᑦ ᐅᖃᐅᑦᔭᐅᓚᐅᕋᑎᒃ. 
29ᑕᒫᓂ ᓄᓇᓖᑦ ᓯᕘᕋᓵᕆᓂᒃᑯᑦ ᑮᓇᐅᔭᖅᑖᖅᐸᒃᐳᑦ ᑎᒡᓕᒐᖃᑦᑕᖅᓗᑎᒡᓗ, ᐊᒃᓗᔪᓂᒃ ᐃᑲᔪᖅᑕᐅᔭᕆᐊᓕᖕᓂᒡᓗ ᓱᒃᑯᔨᐊᖃᖅᐸᒃᐳᑦ, ᓄᓇᓕᑐᖃᐅᖏᑦᑐᓂᒡᓗ ᑮᓇᐅᔧᖅᑎᑦᓯᕙᒃᐳᑦ ᓈᒻᒪᓈᖅᑐᒥᒃ ᐱᓂᐊᖅᕕᒋᓇᒋᑦ. 
30ᑖᒃᑯᓇᓂᓗ ᐃᓄᖕᒥᒃ ᕿᓂᓚᐅᖅᐳᖓ ᐊᕙᓗᖅᔪᐊᒥᒃ ᓴᓇᔪᓐᓇᖅᑐᒥᒃ ᐱᓇᓱᐊᕈᓐᓇᖅᑐᒥᒡᓗ ᐊᕙᓗᖅᔪᐊᑉ ᓯᖁᑦᑎᖅᓯᒪᓂᖓᓂ ᓵᓐᓂ ᓇᖏᕈᓐᓇᖅᑐᒥᒃ ᓄᓇ ᓴᐳᑎᓇᓱᒡᓗᒍ, ᐊᓯᕈᐃᖁᓇᖓ; ᓇᓂᓯᓚᐅᓐᖏᓚᖓᓕ. 
31ᑍᒤᒻᒪᑦ ᓂᓐᖓᒡᕕᒋᓯᒪᓕᖅᐸᒃᑲ; ᓄᖑᓯᒪᓕᖅᐸᒃᑲᓗ ᓂᓐᖓᐅᓯᕐᖕᒪ ᐃᑯᒪᖓᓄᑦ; ᐱᓂᐊᕐᖕᓂᕆᓯᒪᔭᖏᑦ ᐊᑭᓕᖅᓗᒋᑦ, ᐊᑕᓂᖅ ᒎᑎ ᐅᖃᖅᐳᖅ.”
