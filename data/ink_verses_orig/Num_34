1ᐊᑕᓂᐅᓪᓗ ᒨᓯᓯ ᐅᖃᖅᕕᒋᕚ, ᐃᒫᒃ, 
2“ᐄᓴᕅᓕᒥᐅᑦ ᐅᖃᖅᕕᒋᒃᑭᑦ, ᐃᒫᒃ ᐅᖃᐅᑎᓗᒋᑦ: ᓄᓇᒧᑦ ᑬᓇᓂᒧᑦ ᑎᑭᒃᑯᑦᓯ, ᑕᒪᑦᔭ ᓄᓇ ᐃᓕᑦᓯᓐᓄᑦ ᐱᒋᔭᒃᓴᐅᓗᓂ ᑎᑭᓐᓂᐊᖅᑕᓯ ᓄᓇ ᑬᓇᓂ ᑭᒡᓕᖓᑕ ᐃᓱᐊᓂᑦ ᑭᒡᓕᖓᑕ ᐃᓱᐊᓄᑦ. 
3ᓯᕿᓂᖓᑕ ᑭᒡᓕᖓᓂᑦ ᐱᒋᐊᖅᓗᒍ ᐃᓄᖃᖏᑦᑑᑉ ᔨᓐ ᑭᒡᓕᖓᓂᑦ ᐄᑐᒥᐅᑉ ᑭᒡᓕᖓ ᐊᑐᐊᖅᓗᒍ; ᑕᕝᕙ ᓯᕿᓂᖓᓂ ᓄᓇᐅᑉ ᑭᒡᓕᖓ ᑎᑭᓯᒪᓂᐊᖅᐳᖅ ᓯᕿᓂᐅᑉ ᓄᐃᕕᐊᑕ ᓇᓛᓄᑦ ᐃᒪᖅᔪᐊᖅ ᑕᕆᐅᑉ ᐃᓱᐊ ᑎᑭᓪᓗᒍ: 
4ᓄᓇᖁᑎᑦᓯ ᑭᒡᓕᖓ ᑎᑭᓯᒪᓂᐊᖅᐳᖅ ᐊᑲᕌᐱᒻ ᓯᕿᓂᖓᑕ ᖁᒻᒧᑦ ᓯᕕᖓᓂᖓᓂᑦ, ᑕᐅᕗᖓ ᔨᓐ ᑎᑭᓪᓗᒍ, ᑲᑎᓯ-ᐸᕐᓂᐊ ᓯᕿᓂᖅᓯᕆᓗᒍ, ᑕᕝᕙᓐᖓᑦ ᕼᐊᔭᕐ-ᐊᑖᕆ ᐊᖅᑯᓵᖅᓗᒍ, ᐊᔾᒨᓂ ᑲᔪᓯᕕᒋᓗᒍ; 
5ᓄᓇᐅᑉ ᑭᒡᓕᖓ ᑲᔪᓯᓯᒪᓚᐅᖅᐳᖅ ᐊᔾᒨᓂᒥᑦ ᓴᖑᓯᒪᓗᓂ ᐃᑦᔨᑉᑎᐅᑉ ᑰᖓᓂᑦ, ᐃᓱᖃᖅᓗᓂ ᐃᒪᖅᔪᐊᒥᒃ.
6ᓄᓇᐅᑉ ᑭᒡᓕᖓ ᓯᕿᓂᐅᑉ ᓂᐱᕕᐊᓂᑦ, ᐃᒪᖅᔪᐊᒥᑦ ᐱᒋᐊᖅᓗᒍ; ᑕᒪᓐᓇ ᑕᕝᕙ ᓯᕿᓂᐅᑉ ᓂᐱᕕᐊᑕ ᐱᒋᐊᖅᕕᖓ.
7ᐊᒻᒪ ᑕᕝᕙ ᐅᓐᓄᐊᓪᓗᐊᑉ ᐱᒋᐊᖅᕕᖓ: ᐃᒪᖅᔪᐊᒥᑦ ᐱᒋᐊᖅᓗᒍ ᓇᓗᓁᒃᑯᑦᓯᖅᓗᒍ ᖃᖅᑲᖅ ᕼᐆᕆᑉ ᑎᑭᓪᓗᒍ; 
8ᖃᖅᑲᖅ ᕼᐆᕆᒥᑦ ᑭᒡᓕᖓᓂᒃ ᓇᓗᓁᖅᓯᓗᓯ ᕼᐊᒫᑎᐅᑉ ᐃᑎᕆᐊᖅᕕᖓ ᑎᑭᓪᓗᒍ; ᑭᒡᓕᓕᐅᖅᑕᓯ ᔨᑖᑎ ᑐᕌᖅᓗᒍ; 
9ᓄᓇᐅᑉ ᑭᒡᓕᖓ ᑲᔪᓯᓗᒍ ᔨᐸᕋᓂᒧᑦ, ᐃᓱᖃᖅᓗᒍ ᕼᐊᔭ-ᐃᓇᓐᒧᑦ. ᑕᒪᑦᔭ ᓄᓇᑖᕆᔭᑦᓯ ᐅᓐᓄᐊᓪᓗᐊᑉ ᑭᒡᓕᖓ.
10ᓯᕿᓂᐅᑉ ᓄᐃᕕᐊᓄᑦ ᑐᕌᖓᔪᖅ ᓄᓇᖁᑎᑖᕆᔭᑦᓯ ᑭᒡᓕᖓ ᐱᒋᐊᖅᓗᒍ ᕼᐊᔭ-ᐃᓇᓐᒥᑦ ᓯᑉᕼᐋᒥᒧᑦ; 
11ᓄᓇᐅᑉ ᑭᒡᓕᖓ ᓯᑉᕼᐋᒥᒥᑦ ᑕᐅᓄᖓ ᕆᑉᓚᒧᑦ ᐂᓂᐅᑉ ᓯᕿᓂᖓᑕ ᓄᐃᕕᐊᓃᑦᑐᒧᑦ; ᓄᓇᐅᑉ ᑭᒡᓕᖓ ᑕᐅᓄᖓ ᑲᔪᓯᓗᓂ ᐃᒪᖅᔪᐊᑉ ᓯᓂᕆᑎᐅᑉ ᓯᕿᓂᖓᑕ ᓄᐃᕕᐊᓄᑦ; 
12ᓄᓇᐅᑉ ᑭᒡᓕᖓ ᑰᒃ ᔪᐊᕐᑕᓂ ᐊᑐᐊᖅᓗᒍ, ᐃᓱᖃᖅᓗᓂ ᑕᕆᐅᕐᖕᒧᑦ ᐃᒪᖅᔪᐊᒧᑦ. ᑕᒪᓐᓇ ᑕᕝᕙ ᓄᓇᑯᑎᑖᕆᓂᐊᖅᑕᓯ ᑭᒡᓕᖓᑕᓗ ᖃᓂᒋᔭᖓᓃᑦᑐᓕᒫᑦ.”
13ᒨᓯᓯᐅᓪᓗ ᐄᓴᕅᓕᒥᐅᑦ ᐅᖃᐅᑎᕔᖅ ᐃᒫᒃ, “ᑕᒪᓐᓇ ᑕᕝᕙ ᓄᓇᖁᑎᑖᕆᓂᐊᖅᑕᓯ ᓇᓚᐅᑦᑖᕈᑎᒃᑯᑦ ᑭᒡᓕᖏᑦ ᒪᓕᒡᓗᒋᑦ, ᐊᑕᓂᐅᑉ ᐱᖁᔨᓂᖓ ᒪᓕᒡᓗᒍ, ᑐᓂᓯᔪᒪᓂᖓ 9-ᓄᑦ ᑭᖑᕚᖑᖃᑎᒌᓄᑦ ᑭᖑᕚᖑᖃᑎᒌᓪᓗ ᓇᑉᐸᖓᓐᓄᑦ. 
14ᕉᐱᓂᐅᑉ ᑭᖑᕚᖏᑦ ᓯᕗᓕᕕᓂᖏᑕ ᐃᓚᒌᖕᓂᖏᑦ ᒪᓕᒡᓗᒋᑦ, ᒑᑎᐅᑉ ᑭᖑᕙᖏᑦ ᓯᕗᓕᕕᓂᖏᑕ ᐃᓚᒌᖕᓂᖏᑦ ᒪᓕᒡᓗᒋᑦ, ᓄᓇᖁᑎᑖᕆᓂᐊᖅᑕᒥᖕᓂᒃ ᐱᑎᑕᐅᔭᕇᕐᖕᒪᑕ; ᒫᓇᓯᐅᓪᓗ ᑭᖑᕚᖏᑕ ᓇᑉᐸᖏᑦ ᓄᓇᖁᑎᒃᓴᒥᖕᓂᒃ ᐱᑎᑕᐅᔭᕇᕐᖕᒪᑕ. 
15ᑭᖑᕚᖑᖃᑎᒌᑦ ᒪᕐᕈᐃᑦ ᑭᖑᕚᖑᖃᑎᒌᓪᓗ ᓇᑉᐸᖏᑦ ᓄᓇᖁᑎᒃᓴᖏᓐᓂᒃ ᑐᓂᔭᐅᖕᒪᑕ ᔪᐊᕐᑕᓂᐅᑉ ᐊᑭᐊᓂ ᑕᒫᓂ ᓇᔪᖅᑕᑦᑎᓐᓂ, ᔨᕆᑰᑉ ᐊᑭᐊᓂᑦ ᓯᑭᓂᐅᑉ ᓄᐃᕕᐊᑕ ᓇᓛᓄᑦ.”
16ᐊᑕᓂᐅᑉ ᒨᓯᓯ ᐅᖃᖅᕕᒋᕚ, ᐅᖃᖅᓗᓂ, 
17“ᐅᑯᐊ ᑕᕝᕙ ᐊᖑᑎᑦ ᐊᑎᖏᑦ ᓄᓇᒥᒃ ᐊᕕᒃᑐᐃᔨᐅᓂᐊᖅᑐᑦ ᐃᓕᑦᓯᓐᓄᑦ ᓄᓇᖁᑎᑖᖁᓪᓗᓯ: ᐃᓕᓯᕆ ᑐᓂᕐᕈᓯᖅᑎᑦᓯᔨ, ᔮᓱᐊᓗ ᓈᓂᐅᑉ ᐃᕐᖕᓂᖓ. 
18ᑎᓕᓯᔭᕆᐊᖃᖅᐳᓯᓗ ᑭᖑᕚᖑᖃᑎᒌᑦ ᐊᑐᓂᑦ ᓯᕗᓕᖅᑎᖏᓐᓂᒃ ᓄᓇᒥᒃ ᐊᕕᒃᑐᐃᔨᐅᓂᐊᖅᑐᓂᒃ ᓄᓇᖁᑎᑖᕆᔭᐅᓂᐊᖅᑐᓂᒃ.” 
19ᐅᑯᐊ ᑕᕝᕙ ᐊᖑᑎᑦ ᐊᑎᖏᑦ: ᔫᑕᐅᑉ ᑭᖑᕚᖏᓐᓂᑦ, ᑬᓚᐱ ᔨᐳᓂᐊᐅᑉ ᐃᕐᖕᓂᖓ. 
20ᓯᒥᐅᓂᐅᑉ ᑭᖑᕚᖏᓐᓂᑦ, ᓴᒧᐃᓕ ᐊᒥᕼᐆᑎᐅᑉ ᐃᕐᖕᓂᖓ. 
21ᐱᑦᔭᒥᓂᐅᑉ ᑭᖑᕚᖏᓐᓂᑦ, ᐃᓕᑖᑎ ᓯᔅᓘᓂᐅᑉ ᐃᕐᖕᓂᖓ. 
22ᓯᕗᓕᖅᑎ ᑖᓐ ᑭᖑᕚᖏᓐᓂᑦ, ᐳᒃᑭ ᔪᒡᓕᐅᑉ ᐃᕐᖕᓂᖓ. 
23ᔫᓯᐱᐅᓪᓗ ᐃᕐᖕᓂᖏᑕ ᑭᖑᕚᖏᓐᓂᑦ: ᓯᕗᓕᖅᑎ ᒫᓇᓯᐅᑉ ᑭᖑᕚᖏᓐᓂᑦ, ᕼᐊᓁᓕ ᐃᕘᑎᐅᑉ ᐃᕐᖕᓂᖓ. 
24ᓯᕗᓕᖅᑎ ᐃᕗᕅᒥᐅᑉ ᑭᖑᕚᖏᓐᓂᑦ, ᑭᒧᐃᓕ ᓯᑉᑖᓂᐅᑉ ᐃᕐᖕᓂᖓ. 
25ᓯᕗᓕᖅᑎ ᔨᐳᓗᓂᐅᑉ ᑭᖑᕚᖏᓐᓂᑦ, ᐃᓔ-ᓴᐸᓇ ᐹᕐᓇᑭᐅᑉ ᐃᕐᖕᓂᖓ. 
26ᓯᕗᓕᖅᑎ ᐃᓴᑳᕆᐅᑉ ᑭᖑᕚᖏᓐᓂᑦ, ᐹᓪᑍᓕ ᐊᑦᔮᓂᐅᑉ ᐃᕐᖕᓂᖓ. 
27ᓯᕗᓕᖅᑎ ᐋᓱᕆᐅᑉ ᑭᖑᕚᖏᓐᓂᑦ, ᐊᕼᐃᕼᐅᑦ ᓯᓘᒥᐅᑉ ᐃᕐᖕᓂᖓ. 
28ᓯᕗᓕᖅᑎ ᓇᐸᑕᓕᐅᑉ ᑭᖑᕚᖏᓐᓂᑦ, ᐱᑕᕼᐃᐅᓕ ᐊᒥᕼᐆᑎᐅᑉ ᐃᕐᖕᓂᖓ.
29ᑖᒃᑯᐊ ᑕᕝᕙ ᐊᑕᓂᐅᑉ ᐱᖁᓚᐅᖅᑕᖏᑦ ᐊᕕᒃᑐᐃᔨᐅᖁᓪᓗᒋᑦ ᐄᓴᕅᓕᒥᐅᑦ ᓄᓇᖁᑎᑖᕆᓂᐊᖅᑕᖏᓐᓂᒃ ᓄᓇᒥ ᑬᓇᓂᒥ.
