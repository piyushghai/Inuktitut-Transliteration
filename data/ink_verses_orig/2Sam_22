1ᐊᑕᓂᐅᑉ ᐱᐅᓕᖕᒪᒍ ᓴᐅᓕᒥᑦ ᐊᑭᕋᖅᑐᖅᑎᖏᓐᓂᓪᓗ ᐊᓯᖏᓐᓂᑦ, ᑍᕕᑎ ᐃᓐᖏᓚᐅᖅᐳᖅ ᐃᓐᖏᕈᒻᒥᒃ ᐊᑕᓂᕐᖕᒧᑦ:
2ᐅᖃᖅᓗᓂ,
3ᒎᑎᒐ ᕾᖅᑐᕆᓪᓗᒍ ᕿᒫᕕᒋᕙᕋ,
4ᐊᑕᓂᕐᖕᒧᑦ ᑐᒃᓯᐊᓚᐅᖅᐳᖓ, ᑖᓐᓇ ᓂᖅᑐᒐᒃᓴᐅᖕᒪᑦ,
5ᑐᖁᒧᑦ ᐃᓗᒪᔭᐅᓚᐅᖅᐳᖓ ᐊᕙᑎᓕᒫᓐᓂᑦ;
6ᐃᓗᕕᐅᑉ ᐊᒃᓱᓈᖓᓄᑦ ᓂᒐᕕᑕᐅᓚᐅᖅᐳᖓ,
7ᐊᒃᓱᕈᕐᖕᓇᖅᑐᒦᓕᖅᑎᓪᓗᖓ ᐊᑕᓂᕐᖕᒧᑦ ᑐᒃᓯᐊᓚᐅᖅᐳᖓ;
8ᑕᕝᕙ ᓄᓇ ᓴᔪᓕᖅᐳᖅ ᓴᔪᒃᐱᓪᓚᒡᓗᓂᓗ;
9ᐳᔪᕐᖕᒥᒃ ᓱᖅᓗᖓᓂᑦ ᓄᐃᔪᖃᓚᐅᖅᐳᖅ,
10ᕿᓔᑦ ᐊᖕᒪᖅᓗᒋᑦ ᐊᖅᑲᓚᐅᖅᐳᖅ,
11ᐃᖏᕐᕋᓚᐅᖅᐳᖅ ᓱᒃᑲᓕᓪᓗᓂ, ᐃᓴᕈᓕᖕᓄᑦ ᐃᑭᒪᓪᓗᓂ;
12ᐃᒻᒥᓂᒃ ᑕᓕᑎᓯᒪᓚᐅᖅᐳᖅ ᑖᖅᑐᒧᑦ;
13ᖃᐅᒪᔪᐊᓗᖕᒧᑦ ᑖᑦᓱᒪ ᓵᖓᓃᑦᑐᒧᑦ
14ᐊᑕᓂᖅ ᐃᒃᑑᓕᔮᓚᐅᖅᐳᖅ ᕿᓚᖕᒥᑦ,
15ᖃᖅᔪᒥᓄᑦ ᐱᓯᒋᐊᕐᖕᒪᑦ, ᐊᑭᕋᖏᑦ ᓯᐊᒻᒪᖅᐳᑦ;
16ᑕᕝᕙ ᐃᒪᕕᐅᑉ ᐃᖅᑲᖓ ᑕᑯᔭᐅᓚᐅᖅᐳᑦ,
17ᖁᑦᓯᒃᑐᒥᑦ ᐃᓴᒃᓗᓂ, ᑎᒍᓚᐅᖅᐹᖓ;
18ᐱᐅᓕᓚᐅᖅᐹᖓ ᓲᖑᔪᓂᑦ ᐊᑭᕋᓐᓂᑦ,
19ᐅᖁᒤᑦᑐᒦᓕᖅᑎᓪᓗᖓ ᐅᓇᑕᕆᐊᓚᐅᖅᐹᖓ;
20ᐂᑎᓚᐅᖅᐹᖓ ᐃᓂᒃᓴᒧᑦ ᐱᕕᑐᔪᒧᑦ;
21ᐊᑕᓂᐅᑉ ᐊᑭᓕᓚᐅᖅᐹᖓ ᓱᓕᔪᒥᒃ ᐱᓇᓱᐊᕐᖕᓂᕋ ᐱᓪᓗᒍ;
22ᐊᑕᓂᐅᑉ ᐱᖁᔭᖏᑦ ᓈᓚᓚᐅᖅᐸᒃᑲ;
23ᐱᖁᔭᖏᑦ ᖃᐅᔨᓴᑦᓯᐊᖅᓯᒪᕙᒃᑲ;
24ᐸᓯᔭᒃᓴᐅᓂᖃᓚᐅᓐᖏᓚᖓ ᑖᑦᓱᒪ ᓵᖓᓂ,
25ᑍᒤᒻᒪᑦ ᐊᑭᓕᖅᐹᖓ ᐱᑦᓯᐊᕐᖕᓂᕋ ᒪᓕᒡᓗᒍ,
26ᑲᒪᑦᓯᐊᖅᑐᓄᑦ ᑲᒪᑦᓯᐊᕐᖕᓃᑦ ᓴᖅᑭᑎᑉᐸᑦ,
27ᐃᑦᔪᕐᖕᓁᑦᑐᓄᑦ ᐃᑦᔪᕐᖕᓁᓐᓃᑦ ᓴᖅᑭᑎᑉᐸᑦ,
28ᒥᑭᒡᓕᑎᖅᓯᒪᔪᑦ ᐃᓄᐃᑦ ᐱᐅᓕᕙᑎᑦ,
29ᐊᑕᓃᖅ ᐃᕝᕕᑦ ᖃᐅᒻᒪᖅᑯᑎᒋᕙᒋᑦ,
30ᐃᓛᒃ, ᐃᑲᔪᖅᑎᒋᓗᑎᑦ ᐅᓇᑕᖅᑐᒃᓮᑦ ᐅᐸᒃᑐᕈᓐᓇᖅᐸᒃᑲ,
31ᑖᓐᓇ ᒎᑎ-ᐱᓂᐊᕐᖕᓂᖃᖅᐳᖅ ᓈᒻᒪᓈᑦᓯᐊᖅᑐᒥᒃ;
32ᑭᓇ ᒎᑎᐅᕙ? ᐊᑕᓂᖅ ᑖᓐᓇᑐᐊᖅ;
33ᒎᑎ ᓲᖑᔫᓪᓗᓂ ᕿᒫᕕᒃᓴᕆᕙᕋ,
34ᐃᑎᒐᒃᑲ ᑐᒃᑐᖓᔫᑉ ᐃᑎᒐᖏᑎᑐᑦ ᑍᒤᑎᑉᐰᑦ;
35ᐃᓕᓴᑎᑉᐹᖓ ᐅᓇᑕᕐᖕᓂᕐᖕᒥᒃ,
36ᐊᑕᓃᖅ, ᓴᐳᑎᕙᕐᖕᒪ ᐱᐅᓕᒃᓯᓂᕐᖕᓄᑦ,
37ᓯᓕᒃᑐᒥᒃ ᓇᖏᖅᕕᖃᖅᑎᓐᓇᕕᖓ ᑎᒍᔭᐅᑎᓚᐅᓐᖏᓚᕐᖕᒪ,
38ᐊᑭᕋᖅᑐᖅᑎᒃᑲ ᒪᓕᒡᓗᒋᑦ ᓵᓚᒋᓚᐅᖅᐸᒃᑲ;
39ᓄᖑᓚᐅᖅᐸᒃᑲ; ᑐᓪᓕᕋᖅᓗᒋᑦ, ᒪᑭᑦᓱᓐᓁᓪᓕᖁᓪᓗᒋᑦ;
40ᓲᖑᓂᖅᑖᖅᑎᑉᐸᕐᖕᒪ ᐅᓇᑕᕐᖕᓂᕐᖕᒧᑦ;
41ᐊᑭᕋᖅᑐᖅᑎᒃᑲ ᕿᒫᑎᑉᐸᑎᑦ ᐅᕙᓐᓂᒃ,
42ᐃᑲᔪᖅᑎᒃᓴᒥᖕᓂᒃ ᕿᓂᕋᓗᐊᖅᐳᑦ, ᐱᐅᓕᔭᐅᔪᓐᓇᓐᖏᓚᓪᓕ;
43ᓯᖃᓪᓕᒐᒃᑭᑦ, ᐳᔪᕋᑐᐃᓐᓇᓐᖑᖅᐳᑦ,
44ᐱᐅᓕᕙᕐᖕᒪ ᐃᓄᖕᓂᑦ ᐊᑭᕋᖅᑐᖅᑎᓐᓂᑦ;
45ᐃᓅᖃᑎᒃᓴᔭᕆᓐᖏᑕᒃᑲ ᓵᓐᓄᑦ ᐹᒻᒪᒃᑎᖅᐳᑦ;
46ᐃᓅᖃᑎᒃᓴᔭᕆᓐᖏᑕᕗᑦ ᓴᐱᓕᖃᑦᑕᖅᐳᑦ,
47ᐊᑕᓂᖅ ᐃᓅᕗᖅ; ᓂᖅᑐᖅᑕᐅᓕ ᓴᐳᑦᔨᔨᒐ!
48ᒎᑎᐅᑉ ᓵᓚᖃᖅᑎᑉᐹᖓ ᐊᑭᕋᖅᑐᖅᑎᓐᓂᒃ;
49ᐱᐅᓕᕚᖓ ᐊᑭᕋᖅᑐᖅᑎᓐᓂᑦ;
50ᑍᒤᒻᒪᑦ ᐊᖏᒡᓕᑎᑉᐸᒋᑦ ᐊᑕᓃᖅ, ᐃᓅᖃᑎᒌᒡᔪᐊᑦ ᐊᑯᕐᖓᓐᓂ;
51ᐊᖏᔪᒥᒃ ᓵᓚᖃᖅᑎᑦᓯᕗᖅ ᐊᖓᔪᖅᑳᖅᔪᐊᖁᑎᒥᓂᒃ;
