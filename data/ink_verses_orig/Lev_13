1ᐊᑕᓂᐅᑉ ᒨᓯᓯᓗ ᐂᕈᓂᓗ ᐅᖃᐅᑎᕚᒃ, 
2“ᓇᓪᓕᐊᑦ ᐅᕕᓂᖓᓂ ᖃᑦᑎᒃᑐᖃᖅᐸᑦ, ᐅᕝᕙᓗ ᖃᑦᑎᒃᑐᒥᒃ ᐊᖕᒪᖅᓯᒪᔪᖃᖅᐸᑦ, ᐅᕝᕙᓘᓐᓃᑦ ᐊᐅᐸᖅᓯᓯᒪᔪᖃᖅᐸᑦ, ᐃᓱᒪᓇᖅᐸᓪᓗ ᐂᑦᑐᖅᓗᐃᔪᓐᓇᖅᑑᔮᖅᓗᓂ, ᐂᕈᓂᒧᑦ, ᑭᖑᕚᖓᓄᓪᓘᓐᓃᑦ ᑐᓂᕐᕈᓯᖅᑎᑦᓯᔨᒧᑦ ᐂᔪᒃᓴᐅᕗᖅ. 
3ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ ᐅᕕᓂᒡᓗᒃᑐᖅ, ᓄᔧᑦ ᐅᕕᓂᖅᓗᖕᒦᑦᑐᑦ ᖃᑯᖅᓯᒃᐸᑕ ᐅᕕᓂᖅᓘᓪᓗ ᐊᒥᖓᑕ ᐃᑭᐊᖓᓃᓕᖅᐸᑦ, ᑕᕝᕙ ᐂᑦᑐᐃᔪᓐᓇᖅᓗᓂ ᐸᖅᑎᖅᑑᓕᖅᐳᖅ. ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕈᓂᐅᒃ, ᐅᖃᐅᓯᕆᔭᕆᐊᖃᖅᐹ ᐅᒃᐱᕐᖕᓂᑎᒃ ᒪᓕᒡᓗᒍ ᓴᓗᒤᓐᓂᕋᖅᓗᒍ. 
4ᐅᕕᓂᖅᓗᒡᓕ ᖃᑯᖅᑕᐅᒃᐸᑦ ᐊᒥᐅᓪᓗ ᐊᑖᓃᓗᐊᖅᑑᔮᖏᓪᓗᓂ ᓄᔧᓪᓗ ᑖᑦᓱᒪᓃᑦᑐᑦ ᖃᑯᖅᓯᖏᑉᐸᑕ, ᑐᓂᕐᕈᓯᖅᑎᑦᓯᔨᐅᑉ ᐅᕕᓂᖅᓗᒃᑐᖅ ᐃᓄᑐᐊᖑᑎᑦᓴᕆᐊᖃᖅᐹ ᐅᓪᓗᓂᒃ 7-ᓂᒃ. 
5ᐅᓪᓗᑦ 7-ᖓᓐᓂ ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ, ᐅᕕᓂᖅᓗᖕᓂᖅᓗ ᓱᕐᕋᖏᑉᐸᑦ ᐊᓯᐊᓄᓪᓗ ᓯᐊᒻᒪᖏᓪᓗᓂ, ᐃᓄᑐᐊᖑᑎᒃᑲᓐᓂᕆᐊᖃᖅᐹ ᓱᓕ ᐅᓪᓗᓂᒃ 7-ᓂᒃ. 
6ᐅᓪᓗᑦ 7-ᐅᓕᕐᖕᒥᒃᐸᑕ, ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᒃᑲᓐᓂᕆᐊᖃᖅᐹ, ᐅᕕᓂᖅᓗᒡᓗ ᓄᖑᑉᐸᑦ ᓯᐊᒻᒪᖏᓪᓗᓂᓗ ᐅᕕᓂᖕᒥ, ᑐᓂᕐᕈᓯᖅᑎᑦᓯᔨᐅᑉ ᓴᓗᒪᓂᕋᕆᐊᖃᖅᐹ, ᐅᖏᓚᖕᓂᕕᓂᑐᐃᓐᓇᐅᖕᒪᑦ, ᐃᓅᑉ ᑖᑦᓱᒪ ᐊᓐᓄᕌᓂ ᐅᐊᓴᕆᐊᖃᖅᐰᑦ, ᓴᓗᒻᒪᕐᖕᓂᐊᖅᐳᖅ ᑕᕝᕙ. 
7ᐅᕕᓂᖅᓗᒡᓕ ᓯᐊᒻᒪᖅᐸᑦ ᐃᒻᒥᓂᒃ ᑕᑯᔭᐅᑎᓚᐅᖅᓗᓂ ᑐᓂᕐᕈᓯᖅᑎᑦᓯᔨᒧᑦ ᓴᓗᒪᓂᕋᖅᑕᐅᔪᒪᓗᓂ, ᑐᓂᕐᕈᓯᖅᑎᑦᓯᔨᒧᑦ ᑕᑯᔭᐅᒃᑲᓐᓂᕆᐊᖃᖅᐳᖅ. 
8ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ, ᐅᕕᓂᖅᓗᒡᓗ ᓯᐊᒻᒪᖅᐸᑦ ᐊᓯᐊᓄᑦ, ᓴᓗᒤᓐᓂᕋᖅᓗᒍ ᐅᖃᐅᓯᕆᔭᕆᐊᖃᖅᐹ, ᑍᒤᑦᑐᖅ ᐸᖅᑎᕐᖕᓂᐅᖕᒪᑦ ᑲᑉᐱᐊᓇᖅᑐᖅ.
9ᑲᑉᐱᐊᓇᖅᑐᒥᒃ ᐸᖅᑎᖅᑐᖃᖅᐸᑦ, ᑖᓐᓇ ᑐᓂᕐᕈᓯᖅᑎᑦᓯᔨᒧᑦ ᐋᑕᐅᔭᕆᐊᖃᖅᐳᖅ. 
10ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ, ᖃᑯᖅᑕᖃᖅᐸᑦ ᐊᒥᖅᓗᖕᒥᒃ ᓄᔧᓪᓗ ᑕᕝᕙᓃᑦᑐᑦ ᖃᑯᖅᓯᒃᐸᑕ ᐃᒪᖃᖅᐸᓪᓗ, 
11ᑍᒤᑦᑐᖅ ᐱᔪᓐᓃᖅᑎᑕᐅᔪᓐᓇᓐᖏᓚᖅ ᐅᕕᓂᖅᓗᖕᓂᖅ ᐸᖅᑎᕐᖕᓂᖅ ᑲᑉᐱᐊᓇᖅᑐᖅ ᑐᓂᕐᕈᓯᖅᑎᑦᓯᔨᐅᓪᓗ ᓴᓗᒤᓐᓂᕋᖅᓗᒍ ᐅᖃᐅᓯᕆᔭᒃᓴᕆᕚ. ᑕᕝᕙ ᐃᓄᑑᑎᑦᓴᕆᐊᖃᕈᓐᓃᖅᐹ, ᓴᓗᒤᑦᑐᒥᒃ ᑍᔭᐅᓕᕇᕐᖕᒪᑦ. 
12ᐅᕕᓂᖅᓗᖕᓂᖅ ᓯᐊᒻᒪᖅᐸᑦ ᑎᒥᓕᒫᖓᓄᑦ, ᑐᓂᕐᕈᓯᖅᑎᑦᓯᔨᐅᓪᓗ ᑕᑯᓗᓂᐅᒃ, ᐃᓄᖕᒥᒃ ᓈᓯᓯᒪᒃᐸᑦ ᓂᐊᖁᖓᓂᑦ ᐃᑎᒐᖏᓐᓄᑦ ᑎᑭᓯᒪᓗᓂ. 
13ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ, ᐅᕕᓂᖅᓗᖕᓂᐅᑉ ᐃᓅᑉ ᑎᒥᖓ ᐅᓕᒃᓯᒪᓕᖅᓗᓂᐅᒃ, ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᓴᓗᒪᓂᕋᖅᓗᒍ ᐅᖃᐅᓯᕆᔭᕆᐊᖃᖅᐹ. ᐅᕕᓂᖅᓗᖕᓂᕕᓂᖅ ᖃᑯᖅᓯᒃᐸᑦ ᑎᒥᖓᓂ, ᑕᕝᕙ ᓴᓗᒻᒪᖅᐳᖅ. 
14ᑭᓯᐊᓂᓕ ᐊᒥᖅᓗᖕᒥᒃ ᐊᖕᒪᖅᓯᒪᔪᒥᒃ ᐱᑕᖃᖅᐸᑦ ᑕᕝᕙ ᓴᓗᒤᑦᑑᓂᐊᖅᐳᖅ. 
15ᑐᓂᕐᕈᓯᖅᑎᑦᓯᔨ ᑕᑯᒍᓂ ᐊᒥᖅᓗᖕᒥᒃ ᐊᖕᒪᖅᓯᒪᔪᒥᒃ, ᓴᓗᒤᓐᓂᕋᖅᓗᒍ ᐅᖃᐅᓯᕆᔭᕆᐊᖃᖅᐹ, ᐊᒥᖅᓗᒃ ᐊᖕᒪᖅᓯᒪᔪᖅ ᓴᓗᒤᒻᒪᑦ; ᑍᒤᑉᐸᑦ ᑕᕝᕙ ᐂᑦᑐᐃᔭᑦᑐᒥᒃ ᐸᖅᑎᕐᖕᓂᐅᕗᖅ. 
16ᐊᒥᖅᓗᒃ ᐊᖕᒪᖅᓯᒪᔪᖅ ᒪᒥᓪᓗᓂ ᖃᑯᖅᓯᒃᐸᑦ, ᑐᓂᕐᕈᓯᖅᑎᑦᓯᔨᒧᑦ ᐂᔭᕆᐊᖃᖅᐳᖅ. 
17ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ, ᐊᒥᖅᓗᖏᑦ ᖃᑯᖅᓯᒃᐸᑕ, ᑐᓂᕐᕈᓯᖅᑎᑦᓯᔨᐅᑉ ᐅᕕᓂᖅᓗᒃᑐᖅ ᓴᓗᒻᒪᕐᖕᓂᕋᖅᓗᒍ ᐅᖃᐅᓯᕆᔭᕆᐊᖃᖅᐹ; ᑕᕝᕙ ᓴᓗᒪᓕᕐᖕᓂᐊᖅᐳᖅ.
18ᓇᓪᓕᐊᑦ ᐊᔪᐊᖅᐸᑦ ᐅᕕᓂᖕᒥᒍᑦ ᑖᓐᓇᓗ ᒪᒥᑉᐸᑦ, 
19ᐊᔪᐊᕕᓂᕐᖕᒥᒃ ᖃᑯᖅᑕᒥᒃ ᐳᕕᓕᖅᐸᑦ, ᐅᕝᕙᓘᓐᓃᑦ ᐊᐅᐸᕈᔪᒃᑐᒥᒃ ᖃᑯᖅᑕᒥᒃ ᑕᖅᓴᖃᖅᐸᑦ, ᑍᒤᑦᑐᖅ ᑐᓂᕐᕈᓯᖅᑎᑦᓯᔨᒧᑦ ᐂᔭᕆᐊᖃᖅᐳᖅ. 
20ᑕᕝᕙ ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ, ᐅᕕᓂᖓᑕ ᐃᑭᐊᖓᓃᑉᐸᑦ, ᒥᖅᑯᐃᓪᓗ ᐅᕕᓂᖕᒥ ᑕᕝᕙᓃᑦᑐᑦ ᖃᑯᖅᓯᒃᐸᑕ, ᑕᕝᕙ ᑐᓂᕐᕈᓯᖅᑎᑦᓯᔨᐅᑉ ᓴᓗᒤᓐᓂᕋᖅᓗᒍ ᐅᖃᐅᓯᕆᔭᕆᐊᖃᖅᐹ, ᑍᒤᑦᑐᖅ ᐂᑦᑐᐃᔭᑦᑑᓪᓗᓂ ᐅᕕᓂᖅᓗᖕᓂᐅᖕᒪᑦ ᓴᖅᑭᑦᑐᖅ ᐊᔪᐊᕕᓂᕐᖕᒥᑦ. 
21ᑐᓂᕐᕈᓯᖅᑎᑦᓯᔨᐅᓪᓕ ᖃᐅᔨᓴᕈᓂᐅᒃ, ᒥᖅᑯᐃᓪᓗ ᑕᕝᕙᓃᑦᑐᑦ ᖃᑯᖅᓯᖏᑉᐸᑕ ᐅᕕᓂᖓᑕᓗ ᐃᑭᐊᖓᓃᖏᑉᐸᑦ ᑕᑯᒃᓴᐅᑦᓯᐊᕈᓐᓃᖅᓗᓂ, ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᐃᓄᑑᑎᑦᓴᕆᐊᖃᖅᐹ ᐅᓪᓗᓂᒃ 7-ᓂᒃ. 
22ᐅᕕᓂᖓᑕᓗ ᐊᓯᐊᓄᑦ ᓯᐊᒻᒪᖅᐸᓪᓕᐊᓕᖅᐸᑦ, ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᓴᓗᒤᓐᓂᕋᕐᖕᓂᐊᖅᐹ; ᑍᒤᑦᑐᑦ ᐂᑦᑐᐃᔪᓐᓇᕐᖕᒪᑕ. 
23ᑖᓐᓇᓕ ᑕᖅᓴᖅ ᐊᓯᑦᔨᖏᑉᐸᑦ ᓯᐊᒻᒪᖏᓪᓗᓂᓗ, ᑕᕝᕙ ᕿᓕᕈᑐᐃᓐᓇᐅᕗᖅ ᐊᔪᐊᕕᓂᖅ, ᑐᓂᕐᕈᓯᖅᑎᑦᓯᔨᐅᓪᓗ ᓴᓗᒪᓂᕋᖅᓗᒍ ᐅᖃᐅᓯᕆᔭᕆᐊᖃᖅᐹ.
24ᓇᓪᓕᐊᓪᓕ ᐆᓯᒪᒃᐸᑦ ᐅᕕᓂᖕᒥᒍᑦ, ᐊᐅᐸᖅᓯᓗᓂ ᖃᑯᖅᓯᒃᐸᑦ, ᐅᕝᕙᓘᓐᓃᑦ ᖃᑯᖅᑕᖅ ᑕᑯᒃᓴᐅᓕᖅᐸᑦ ᐊᖕᒪᖅᓯᒪᔪᒥ ᐆᓐᓂᕐᖕᒥ, 
25ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ, ᒥᖅᑯᐃᑦ ᐆᓐᓂᕐᖕᒦᑦᑐᑦ ᖃᑯᖅᓯᒃᐸᑕ, ᒥᖅᑯᐃᓪᓗ ᐅᕕᓂᐅᑉ ᐃᑭᐊᖓᓅᖅᓯᒪᒃᐸᑕ, ᑕᕝᕙ ᐂᑦᑐᐃᔪᓐᓇᖅᐳᖅ ᐅᕕᓂᖅᓗᒃ ᐊᓂᔪᖅ ᐆᓐᓂᕐᖕᒥᑦ. ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᓴᓗᒤᑦᑐᒥᒃ ᐅᖃᐅᓯᕆᔭᕆᐊᖃᖅᐹ, ᑍᒤᑦᑐᖅ ᐅᕕᓂᖅᓗᒃ ᐂᑐᐃᔪᓐᓇᖅᑑᖕᒪᑦ, ᑍᒤᑉᐸᑦ ᑕᕝᕙ ᐂᑦᑐᐃᔭᑦᑐᒥᒃ ᐸᖅᑎᕐᖕᓂᐅᕗᖅ. 
26ᑐᓂᕐᕈᓯᖅᑎᑦᓯᔨᐅᓪᓕ ᖃᐅᔨᓴᖅᐸᒍ ᒥᖅᑯᐃᓪᓗ ᑕᕝᕙᓃᑦᑐᑦ ᖃᑯᖅᓯᖏᑉᐸᑕ ᑕᖅᓴᒥ ᑕᕝᕙᓂ, ᐅᕕᓂᐅᓪᓗ ᐃᑭᐊᖓᓄᐊᖅᓯᒪᖏᑉᐸᑦ ᑕᑯᒃᓴᐅᑦᓯᐊᖏᓪᓗᓂᓗ, ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᐃᓄᑐᐊᖑᑎᑦᓴᕆᐊᖃᖅᐹ ᐅᓪᓗᓂᒃ 7-ᓂᒃ. 
27ᐅᓪᓘᑉ 7-ᖓᓂ ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ, ᓯᐊᒻᒪᖅᐸᓪᓕᐊᒃᐸᑦ ᐅᕕᓂᖓᓄᑦ ᐊᓯᐊᓄᑦ, ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᓴᓗᒤᓐᓂᕋᖅᓗᒍ ᐅᖃᐅᓯᕆᔭᕆᐊᖃᖅᐹ; ᑍᒤᑦᑐᖅ ᐸᖅᑎᕐᖕᓂᐅᖕᒪᑦ ᐂᑦᑐᐃᔪᓐᓇᖅᓗᓂ. 
28ᑭᓯᐊᓂᓕ, ᑕᖅᓴᖅ ᐊᓯᑦᔨᖏᑉᐸᑦ, ᓯᐊᒻᒪᖏᑉᐸᓪᓗ ᐅᕕᓂᖓᑕ ᐊᓯᐊᓄᑦ ᑕᑯᒃᓴᐅᑦᓯᐊᕈᓃᖅᓗᓂ, ᑍᒤᑦᑐᖅ ᐆᓐᓂᕐᖕᒥᑦ ᐳᕕᑐᐃᓐᓇᕐᖕᒪᑦ, ᑐᓂᕐᕈᓯᖅᑎᑦᓯᔨᐅᓪᓗ ᓴᓗᒪᓂᕋᖅᓗᒍ ᐅᖃᐅᓯᕆᔭᕆᐊᖃᖅᐹ; ᑍᒤᑦᑐᖅ ᕿᓕᕈᑐᐃᓐᓇᐅᖕᒪᑦ ᐆᓐᓂᕕᓂᕐᖕᒥᑦ.
29ᐊᖑᑦ ᐊᕐᖕᓇᖅᓘᓐᓃᑦ ᓂᐊᖁᕐᖕᒥᒍᑦ ᐋᓐᓂᐊᔪᖃᖅᐸᑦ ᑕᓪᓗᒥᒍᓪᓘᓐᓃᑦ, 
30ᑕᕝᕙ ᑐᓂᕐᕈᓯᖅᑎᑦᓯᔨᐅᑉ ᑲᐅᔨᓴᕆᐊᖃᖅᐹ. ᑖᓐᓇᓗ ᐋᓐᓂᐊᔪᖅ ᐅᕕᓂᐅᑉ ᐃᑭᐊᖓᓃᑦᑑᔮᖅᐸᑦ ᓄᔧᓪᓗ ᑕᕝᕙᓃᑦᑐᑦ ᖁᖅᓱᖅᑑᓕᖅᐸᑕ, ᑐᓂᕐᕈᓯᖅᑎᑦᓯᔨᐅᑉ ᐃᓄᒃ ᑖᓐᓇ ᓴᓗᒤᓐᓂᕋᖅᓗᒍ ᐅᖃᐅᓯᕆᔭᕆᐊᖃᖅᐹ: ᑍᒤᑦᑐᖅ ᐅᖏᓚᖕᓂᐅᖕᒪᑦ ᐂᑦᑐᐃᔪᓐᓇᖅᓗᓂᓗ ᐸᖅᑎᕐᖕᓂᐅᕗᖅ ᓂᐊᑯᕐᖕᒥ ᐅᒥᖕᒥᓘᓐᓃᑦ. 
31ᑐᓂᕐᕈᓯᖅᑎᑦᓯᔨᓕ ᑍᒤᑦᑐᒥᒃ ᖃᐅᔨᓴᖅᐸᑦ, ᐅᕕᓂᖓᑕ ᐃᑭᐊᖓᓃᑦᑑᔮᖏᑉᐸᑦ ᓄᔭᖅᑕᖃᖏᑉᐸᓪᓗ ᕿᕐᖕᓂᖅᑕᒥᒃ, ᐃᓄᒃ ᑍᒤᑦᑐᒥᒃ ᐅᕕᓂᖅᓗᒃᑐᖅ ᑐᓂᕐᕈᓯᖅᑎᑦᓯᔨᐅᑉ ᐃᓄᑑᑎᑦᓴᕆᐊᖃᖅᐹ ᐅᓪᓗᓂᒃ 7-ᓂᒃ. 
32ᐅᓪᓗᐃᑦ 7-ᖓᓐᓂ ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ ᐋᓐᓂᐊᔪᖅ ᐅᕕᓂᖓᓃᑦᑐᖅ, ᐅᖏᓚᖕᓂᖓᓗ ᐊᓯᐊᓄᑦ ᓯᐊᒻᒪᖏᑉᐸᑦ ᖁᖅᓱᖅᑐᓂᒡᓗ ᓄᔭᖅᑕᖃᖏᑉᐸᑦ ᐅᕕᓂᖓᓂᓗ ᐃᑎᔪᐊᓘᖏᑉᐸᑦ, 
33ᐅᕕᓂᖅᓗᒃᑑᑉ ᓂᐊᖁᐊ ᐅᕕᓃᓐᓇᕈᖅᓗᒍ ᓴᓕᔭᕆᐊᖃᖅᐳᖅ, ᑖᓐᓇ ᐊᒥᖅᓗᒃᑐᖅ ᓴᓕᓐᖏᑕᑐᐊᕆᓗᒍ, ᐅᓪᓗᓂᒡᓗ 7-ᓂᒃ ᑐᓂᕐᕈᓯᖅᑎᑦᓯᔨᐅᑉ ᐃᓄᑑᑎᒃᑲᓐᓂᕆᐊᖃᖅᐹ. 
34ᐅᓪᓗᐃᑦ 7-ᖓᓐᓂ ᐅᕕᓂᖅᓗᒃᑐᖅ ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ ᐅᕕᓂᖓᑕ ᐊᓯᐊᓄᑦ ᓯᐊᒻᒪᖅᓯᒪᖏᑉᐸᑦ, ᐅᕕᓂᐅᑉ ᐃᑭᐊᖓᓃᑐᐃᓐᓇᖅᐸᑦ, ᑐᓂᕐᕈᓯᖅᑎᑦᓯᔨᐅᑉ ᓴᓗᒪᓂᕋᖅᓗᓂᐅᒃ ᐅᖃᐅᓯᕆᔭᕆᐊᖃᖅᐹ. ᑖᑦᓱᒪ ᐊᓐᓄᕌᓂ ᐅᐊᓴᖅᓗᒋᑦ, ᑕᕝᕙ ᓴᓗᒻᒪᕐᖕᓂᐊᖅᐳᖅ. 
35ᐅᕕᓂᖕᒥᓕ ᐋᓐᓂᐊᔪᖅ ᓯᐊᒻᒪᖅᐸᑦ ᓴᓗᒪᓂᕋᖅᑕᐅᓚᐅᕋᓗᐊᖅᓗᓂ, 
36ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᕆᐊᖃᖅᐹ, ᑖᓐᓇ ᐅᕕᓂᖕᒥ ᐋᓐᓂᐊᔪᖅ ᓯᐊᒻᒪᖅᐸᑦ ᐅᕕᓂᖓᓄᑦ, ᑐᓂᕐᕈᓯᖅᑎᑦᓯᔨ ᑕᕝᕙ ᓄᔭᕐᖕᓂᒃ ᖁᖅᓱᖅᓯᓯᒪᔪᓂᒃ ᕿᓂᕆᐊᖃᕈᓐᓃᖅᐳᖅ; ᐃᓄᒃ ᑖᓐᓇ ᓴᓗᒤᓕᕐᖕᒪᑦ. 
37ᑭᓯᐊᓂᓕ ᑐᓂᕐᕈᓯᖅᑎᑦᓯᔨᐅᑉ ᐃᓱᒪᒥᓂᒃ ᐅᕕᓂᖕᒥ ᐋᓐᓂᐊᔪᖅ ᓯᐊᒻᒪᕋᓱᒋᖏᒃᑯᓂᐅᒃ ᓄᔧᓪᓗ ᖃᓄᐅᖏᑦᑐᑦ ᐱᕈᖅᐸᓪᓕᐊᓕᖅᐸᑕ, ᑕᕝᕙ ᐅᕕᓂᖕᒥ ᐋᓐᓂᐊᔪᖅ ᒪᒥᑉᐳᖅ, ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᓴᓗᒪᓂᕋᕆᐊᖃᖅᐹ.
38ᐊᖑᑦ ᐊᕐᖕᓇᖅᓘᓐᓃᑦ ᖃᖁᖅᑕᓂᒃ ᐱᑕᖃᓕᖅᐸᑦ ᐅᕕᓂᖓᓂ, 
39ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᖃᐅᔨᓴᕆᐊᖃᖅᐹ, ᖃᑯᖅᑍᓪᓕ ᑕᒪᒃᑯᐊ ᖃᑯᖅᑕᓪᓚᕆᐅᖏᑉᐸᑕ, ᑕᕝᕙ ᑲᑉᐱᐊᓇᓐᖏᓚᑦ ᐅᕕᓂᖕᒥᑦ ᓴᖅᑭᑐᐃᓐᓇᕐᖕᒪᑦ, ᐃᓄᒃ ᑍᒤᑦᑐᖅ ᓴᓗᒪᔪᒥᒃ ᑍᔭᐅᔭᕆᐊᖃᖅᐳᖅ.
40ᐊᖑᓪᓕ ᓄᔧᖅᐸᑦ, ᓂᐊᖁᐊ ᓄᔭᖃᕈᓐᓃᖅᓗᓂ, ᑖᓐᓇ ᓴᓗᒤᑦᑑᓐᖏᓚᖅ. 
41ᐃᓄᒃ ᓯᕗᒥᒍᑦ ᓄᔧᖅᐸᑦ ᒥᖅᑯᐃᖅᓯᓂᖃᓕᖅᓗᓂ, ᑍᒤᑦᑐᖅ ᓴᓗᒤᑦᑑᓐᖏᓚᖅ. 
42ᑭᓯᐊᓂ ᓄᔧᖅᓯᒪᔪᖅ ᐅᕕᓂᖅᓗᒃᐸᑦ ᑖᓐᓇᓗ ᐊᐅᐸᔪᒡᓗᓂ ᖃᑯᕈᔪᒃᐸᑦ ᓂᐊᖁᕐᖕᒥᒍᑦ ᖃᐅᕐᖕᒥᒍᓪᓘᓐᓃᑦ. 
43ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᖃᐅᔨᓴᕆᐊᖃᖅᐹ, ᐳᕕᑦᑐᖅᓗ ᑖᓐᓇ ᓂᐊᖁᐊᓃᑦᑐᖅᓘᓐᓃᑦ ᖃᐅᖓᓃᑦᑐᖅᓘᓐᓃᑦ ᐊᐅᐸᔪᒡᓗᓂ ᖃᑯᕈᔪᒃᐸᑦ ᑕᐅᑦᑐᖃᖅᓗᓂᓗ ᐂᑦᑐᐃᔭᑦᑐᑎᑐᑦ ᐸᖅᑎᖅᑐᑎᑐᑦ. 
44ᐃᓄᒃ ᑖᓐᓇ ᐸᖅᑎᖅᐳᖅ ᓴᓗᒤᑦᑑᓪᓗᓂ. ᑐᓂᕐᕈᓯᖅᑎᑦᓯᔨᐅᑉ ᓴᓗᒤᑦᑐᒥᒃ ᐅᖃᐅᓯᕆᔭᕆᐊᖃᖅᐹ ᓂᐊᖁᐊᓂ ᐅᕕᓂᖅᓗᖕᓂᖅ ᐱᑦᔪᑎᒋᓗᒍ.
45ᐃᓄᒃ ᑍᒤᑦᑐᒥᒃ ᐸᖅᑎᖅᑐᖅ ᐊᓐᓄᕌᓂᒃ ᐊᓕᒃᑐᖅᓯᒪᔪᓂᒃ ᐊᑐᖅᑐᒃᓴᐅᕗᖅ, ᓄᔭᑉᐱᒋᐊᖃᖅᓗᓂᓗ, ᑮᓇᕐᖕᒥᓗ ᐃᓚᖓ ᐅᓕᒃᓯᒪᔭᕆᐊᖃᖅᐹ, ᓂᓪᓕᐊᕙᒡᓗᓂᓗ, ‘ᓴᓗᒤᑦᑐᖓ! ᓴᓗᒤᑦᑐᖓ!’ 
46ᑍᒫᒃ ᑖᓐᓇ ᐸᖅᑎᕐᖕᓂᕐᖕᒥᓂ ᑍᒪᓐᖓᑦ ᓴᓗᒤᑦᑑᓂᐊᖅᐳᖅ. ᐃᓄᑑᔭᕆᐊᖃᓕᖅᐳᖅ; ᓄᓇᓖᓪᓗ ᓯᓚᑖᓂ ᐃᓂᖃᕆᐊᓕᖅᐳᖅ ᐃᓄᖕᓄᑦ ᑲᑎᒪᔭᐅᖏᓪᓗᓂ.”
47“ᐊᓐᓄᕌᖅ ᐅᖁᒃᓯᒪᒃᐸᑦ, ᓄᕕᖅᓵᖅᓘᓐᓃᑦ ᖃᓪᓗᓈᖅᑕᑐᐃᓐᓇᖅᓘᓐᓃᑦ, 
48ᓄᕕᖅᓴᖅᓯᒪᔪᖅᓘᓐᓃᑦ ᖃᓪᓗᓈᖅᑕᓕᐅᕈᑎᒧᓪᓘᓐᓃᑦ ᓴᓇᓯᒪᔪᖅ, ᐱᕈᖅᑐᒥᓐᖔᖅᓯᒪᔪᖅ ᖃᓪᓗᓈᖅᑕᖅ ᐅᕝᕙᓘᓐᓃᑦ ᓰᐱᐅᑉ ᐊᓯᐊᑕᓗ ᒥᖅᑯᖓ, ᐆᒪᔫᓪᓘᓐᓃᑦ ᐊᒥᖓ, ᐆᒪᔫᓪᓘᓐᓃᑦ ᐊᒥᖓᓂᓐᖔᖅᓯᒪᔪᖅ. 
49ᐊᓐᓄᕌᖅ ᐅᖁᒃᓯᒪᔪᖅ, ᐆᒪᔫᑉ ᐊᒥᕕᓂᖓᓘᓐᓃᑦ, ᓄᕕᖅᓴᖅᓯᒪᔪᖅᓘᓐᓃᑦ, ᖃᓪᓗᓈᖅᑕᓕᐊᕆᓯᒪᔪᖅᓘᓐᓃᑦ, ᐆᒪᔫᑉ ᐊᒥᖓᓂᓐᖔᖅᓯᒪᔪᖅᓘᓐᓃᑦ, ᑐᖑᔪᕈᔪᒃᐸᑦ, ᐊᐅᐸᕈᔪᒃᐸᓪᓘᓐᓃᑦ, ᐊᖏᒡᓕᕙᓪᓕᐊᒃᐸᓪᓗ ᑐᓂᕐᕈᓯᖅᑎᑦᓯᔨᒧᑦ ᑕᑯᑎᑕᐅᔭᕆᐊᖃᖅᐳᖅ. 
50ᑐᓂᕐᕈᓯᖅᑎᑦᓯᔨᐅᑉ ᐅᖁᒃ ᕿᒥᕐᕈᐊᕆᐊᖃᖅᐹ, ᓴᓂᖅᕙᒃᓯᒪᔭᕆᐊᖃᖅᐹᓗ ᐅᓪᓗᓂᒃ 7-ᓂᒃ. 
51ᐅᓪᓗᑦ 7-ᖓᓐᓂ, ᖃᐅᔨᓴᒃᑲᓐᓂᕆᐊᖃᖅᐹ, ᐅᖁᒃ ᓯᐊᒻᒪᖅᐸᑦ ᐊᓐᓄᕌᒧᑦ ᓄᕕᖅᓴᖅᓯᒪᔪᒧᓪᓘᓐᓃᑦ, ᖃᓪᓗᓈᖅᑕᓕᐊᕆᓯᒪᔪᒧᓪᓘᓐᓃᑦ, ᐆᒪᔫᓪᓘᓐᓃᑦ ᐊᒥᖓᓄᑦ, ᓱᓇᑐᐃᓐᓇᕐᖕᒧᑦ ᐊᑐᕋᓗᐊᖅᐸᑦ, ᑍᒤᑦᑐᖅ ᑕᕝᕙ ᐅᖁᒃ ᐊᓐᓄᕌᒥᒃ ᐱᐅᔪᓐᓃᖅᑎᑦᓯᔪᓐᓇᖅᑐᖅ, ᐸᖅᑎᕐᖕᓂᐅᕗᖅ ᐂᑦᑐᐃᔪᓐᓇᖅᑐᖅ, ᐊᓐᓄᕌᖅ ᑕᕝᕙ ᓴᓗᒤᑉᐳᖅ. 
52ᑐᓂᕐᕈᓯᖅᑎᑦᓯᔨᐅᑉ ᐃᑭᑦᓴᕆᐊᖃᖅᐹ ᐊᓐᓄᕌᖅ, ᓄᕕᖅᓴᖅᓯᒪᔪᖅᓘᓐᓃᑦ ᖃᓪᓗᓈᖅᑕᓕᐊᕆᓯᒪᔪᖅᓘᓐᓃᑦ, ᓰᐱᐅᑉ ᒥᖅᑯᖓ ᐱᕈᖅᑐᓂᓐᖔᖅᓯᒪᔪᖅᓘᓐᓃᑦ, ᐆᒪᔫᓪᓘᓐᓃᑦ ᐊᒥᖓ ᐅᖁᒃᓯᒪᔪᖅ, ᐅᖁᒃ ᐱᐅᔪᓐᓃᖅᑎᑦᓯᖕᒪᑦ ᐊᓐᓄᕌᒥᒃ, ᐸᖅᑎᕐᖕᓂᐅᕗᖅ ᐂᑦᑐᐃᔪᓐᓇᖅᑐᖅ, ᑖᓐᓇ ᐃᑭᑕᐅᔭᕆᐊᖃᖅᐳᖅ.
53ᑐᓂᕐᕈᓯᖅᑎᑦᓯᔨᐅᓪᓕ ᕿᒥᕐᕈᐊᕈᓂᐅᒃ, ᐅᖁᒃ ᓯᐊᒻᒪᖏᑉᐸᑦ ᐊᓐᓄᕌᒥ ᓄᕕᖅᓵᒧᓪᓘᓐᓃᑦ, ᖃᓪᓗᓈᖅᑕᓕᐊᕆᓯᒪᔪᒧᓪᓘᓐᓃᑦ, ᐆᒪᔫᓪᓘᓐᓃᑦ ᐊᒥᕕᓂᖓ, 
54ᑐᓂᕐᕈᓯᖅᑎᑦᓯᔨ ᐱᖁᔨᔭᕆᐊᖃᖅᐳᖅ ᐊᓐᓄᕌᖅ ᐅᐊᓴᖅᑕᐅᖁᓗᒍ. ᑕᕝᕙ ᓱᓕ ᐅᓪᓗᓂᒃ 7-ᓂᒃ ᓴᓂᖅᕙᒃᓯᒪᔭᕆᐊᖃᖅᐹ. 
55ᐊᓐᓄᕌᖅ ᐅᖁᖃᖅᑐᖅ ᐅᐊᓴᖅᑕᐅᓚᐅᖅᑎᓪᓗᒍ ᑕᐅᑦᑐᐊ ᐊᓯᑦᔨᖏᑉᐸᑦ, ᓯᐊᒻᒪᖏᒃᑲᓗᐊᖅᑎᓪᓗᒍ, ᑕᕝᕙ ᑖᓐᓇ ᓴᓗᒤᑉᐳᖅ. ᐃᑭᑕᐅᔭᕆᐊᓕᒃ, ᐊᓐᓄᕌᖅ ᐃᓗᐊᓂ ᓯᓚᑎᖔᖓᓂᓘᓐᓃᑦ ᐅᖁᒃᓯᒪᒐᓗᐊᖅᑎᓪᓗᒍ. 
56ᐊᓐᓄᕌᖅᓕ ᐅᐊᓴᖅᑕᐅᓚᐅᖅᑎᓪᓗᒍ ᐅᖁᒃ ᑕᑯᒃᓴᐅᑦᓯᐊᕈᓐᓃᖅᐸᑦ, ᑖᓐᓇ ᐅᖁᖃᖅᑐᕕᓂᖅ ᐊᓕᒡᓗᒍ ᐲᕆᐊᖃᖅᐹ, ᐊᓐᓄᕌᒥᑦ ᓄᕕᖅᓵᒥᓪᓘᓐᓃᑦ, ᖃᓪᓗᓈᖅᑕᓕᐊᕆᓯᒪᔪᒥᓪᓘᓐᓃᑦ, ᐆᒪᔫᓪᓘᓐᓃᑦ ᐊᒥᕕᓂᖓ. 
57ᐊᓐᓄᕌᖅ ᐅᖁᖃᓕᖅᐸᑦ ᓄᕕᖅᓴᖅᓯᒪᔪᖅ, ᖃᓪᓗᓈᖅᑕᓕᐊᕆᓯᒪᔪᖅᓘᓐᓃᑦ ᐆᒪᔫᓪᓘᓐᓃᑦ ᐊᒥᖓᓂᑦ ᓴᓇᓯᒪᔪᖅ, ᐅᖁᒃ ᓯᐊᒻᒪᖅᐸᓪᓕᐊᒃᐸᑦ ᖃᓄᑐᐃᓐᓇᖅ ᐅᖁᖃᖅᐸᑦ ᑖᓐᓇ ᐃᑯᐊᓪᓚᒃᑎᑕᐅᔭᕆᐊᖃᖅᐳᖅ. 
58ᐊᓐᓄᕌᖅᓗ ᖃᓄᐃᑦᑐᑐᐃᓐᓇᖅ ᐊᓐᓄᕌᓕᐊᕆᓯᒪᔪᖅ ᐅᐊᓴᖅᑕᐅᓯᒪᓗᓂ ᐅᖁᖃᕈᓐᓁᖅᐸᑦ, ᐅᐊᓴᖅᑕᐅᒃᑲᓐᓂᕆᐊᖃᖅᐳᖅ ᑕᕝᕙ ᓴᓗᒻᒪᕐᖕᓂᐊᖅᐳᖅ.
59ᑖᒃᑯᐊ ᑕᕝᕙ ᐱᖁᔧᑦ ᐅᖁᒃᓯᒪᔪᑦ ᐊᓐᓄᕌᑦ ᖃᓄᐃᑦᑐᑐᐃᓐᓁᑦ ᐊᓐᓄᕌᓕᐊᕆᓯᒪᔪᑦ ᓴᓗᒪᓂᕋᖅᑕᐅᓂᖏᑦ ᓴᓗᒤᓐᓂᕋᖅᑕᐅᓂᖏᓪᓘᓐᓃᑦ.”
