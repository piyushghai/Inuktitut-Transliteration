1ᒎᑎᐅᑉ ᐅᖃᐅᓯᖏᑦ ᒤᑲᒧᑦ ᒧᕆᓯᑎᒥᐅᑕᕐᖕᒧᑦ ᔫᑕᒻ, ᐊᕼᐊᔅᓗ, ᕼᐃᔨᑬᐊᓗ ᐊᖓᔪᖅᑳᖅᔪᐊᖑᑎᓪᓗᒋᑦ ᑭᖑᓕᕇᒃᓗᑎᒃ ᔫᑕᒥᐅᓄᑦ. ᑐᑭᓯᑎᑕᐅᓚᐅᖅᐳᖅ ᓴᒥᐊᕆᐊᒥᐅᑦ ᔪᕉᓴᓚᒥᐅᓪᓗ ᐱᓪᓗᒋᑦ.
2ᑐᓴᕆᑦᓯ ᐃᓄᓕᒫᖑᔪᓯ! ᓈᓚᒋᑦᓯ ᐃᓘᓐᓇᓯ ᓄᓇᖃᖅᑐᓕᒫᖑᔪᓯ ᓄᓇᖅᔪᐊᒥ! ᐊᑕᓂᐅᑉ ᒎᑎᐅᑉ ᐊᑭᕋᖅᑐᕐᖕᓂᕐᖕᒥᓂᒃ ᓇᓗᓁᖅᓯᕕᒋᓂᐊᖅᐹᓯ, ᐊᑕᓂᖅ ᐅᖃᖅᐳᖅ ᐃᓂᒥᓂ ᐃᑦᔪᕐᖕᓁᑦᑐᒥ ᑐᒃᓯᐊᖅᕕᒡᔪᐊᖁᑎᒥᓂᑦ. 
3ᑕᑯᒋᑦ, ᐊᑕᓂᖅ ᑎᑭᓐᓂᐊᖅᐳᖅ ᐃᓂᒋᔭᒥᓂᑦ; ᐊᖅᑲᕐᖕᓂᐊᖅᐳᖅ ᐱᓱᖕᓂᐊᖅᓗᓂᓗ ᓄᓇᖅᔪᐊᑉ ᐳᖅᑐᓂᖏᑕ ᖄᖏᑎᒍᑦ. 
4ᖃᖅᑬᑦ ᐊᐅᒍᒫᖅᐳᑦ, ᐳᓐᓂᖅᑎᑐᑦ ᐃᑯᒪᒧᑦ ᐊᐅᒃᑐᑎᑐᑦ ᓇᖅᓮᓪᓗ ᐊᕕᒡᓗᑎᒃ, ᑰᒍᒫᖅᐳᖅ ᐃᒪᖅᑎᑐᑦ ᓯᕕᖓᔪᒃᑯᑦ ᑰᒃᑐᑎᑐᑦ.
5ᑕᒪᓐᓇ ᑍᒤᓐᓂᐊᖅᐳᖅ ᐄᓴᕅᓕᐅᑉ ᐊᔪᖅᑐᓕᓂᖓ ᐱᓪᓗᒍ, ᔧᑰᑉ ᑭᖑᕚᖏᓐᓄᑦ. ᑭᓈ ᐸᓯᔭᒃᓴᐅᕚ ᐄᓴᕅᓕᐅᑉ ᐊᔪᖅᑐᓕᓂᖏᑦ ᐱᓪᓗᒌᑦ? ᓴᒥᐊᕆᐊᒥᐅᑦ ᐸᓯᔭᒃᓴᐅᕗᑦ! ᓴᒥᐊᕆᐊ ᑭᓈ ᐸᓯᔭᒃᓴᐅᕚ ᔫᑕᐅᑉ ᒎᑎᓐᖑᐊᖃᕐᖕᓂᖏᓐᓅᑦ? ᔪᕉᓴᓚᒻ ᐸᓯᔭᒃᓴᐅᕗᖅ! 
6“ᑍᒤᒻᒪᑦ ᓴᒥᐊᕆᐊ ᓯᖁᑦᑎᕈᒫᖅᐸᕋ, ᐱᕈᖅᓰᕕᐅᓕᖅᓗᓂ ᕔᓂᒃᓴᓂᒃ, ᐅᔭᕋᖏᓪᓗ ᑎᓲᒃᑎᑦᓱᒫᖅᐸᒃᑲ ᓇᖅᓴᒧᑦ, ᑐᓐᖓᕕᖏᑦ ᑭᓯᐊᓂ ᐊᒥᐊᒃᑰᓗᑎᒃ. 
7ᓴᓇᓐᖑᐊᖅᓯᒪᔪᑦ ᒎᑎᓐᖑᐊᖏᑦ ᓯᖁᒥᑦᓱᒫᖅᐸᒃᑲ, ᐊᑭᓕᐅᑎᒋᓚᐅᖅᑕᖏᓪᓗ ᐊᕐᖕᓇᓄᑦ ᐊᑐᒐᕐᖕᓄᑦ ᐃᑯᐊᓪᓚᒃᑎᓐᓂᐊᖅᐸᒃᑲ. ᒎᑎᓐᖑᐊᓕᒫᖏᑦ ᐊᓯᕈᕈᒫᖅᐸᒃᑲ, ᑲᑎᖅᓱᓚᐅᕐᖕᒪᒋᑦ ᐊᑭᓕᖅᑕᐅᓂᒃᑯᑦ ᐊᕐᖕᓇᓄᑦ ᐊᑐᒐᕐᖕᓄᑦ, ᑖᒃᑯᓄᖓᑦᓮᓐᓇᖅ ᐊᕐᖕᓇᓄᑦ ᐊᑐᒐᕐᖕᓄᑦ ᐊᑐᖅᑕᐅᓂᐊᖅᐳᑦ.”
8ᑕᒪᓐᓇ ᐱᑦᔪᒋᓗᒍ ᓂᐹᖅᓗᖓ ᕿᐊᔪᒫᖅᐳᖓ, ᐱᓱᒍᒫᖅᐳᖓ ᐊᓐᓄᕌᖃᖏᓪᓗᖓ ᑲᒥᓪᓛᖅᓗᖓᓗ ᐱᓱᒍᒫᖅᐳᖓ ᓂᐹᖅᓗᖓ ᕿᒻᒥᖓᔪᑎᑐᑦ, ᕿᒃᓵᒡᓗᖓᓗ ᑎᖕᒥᐊᖅᔪᐊᑎᑐᑦ ᐋᔅᑐᕆᓯᑎᑐᑦ. 
9ᔫᑕᐅᑉ ᑭᓪᓕᖏᑦ ᒪᒥᑎᑕᐅᔪᓐᓇᓐᖏᓚᑦ; ᐊᓯᕈᖅᑕᐅᓂᖅ ᔪᕉᓴᓚᐅᑉ ᐃᑎᖅᑕᖅᕕᖓᓃᓕᖅᐳᑦ, ᐃᓄᖁᑎᒪ ᓄᓇᖓᓂ.
10ᒑᑎ ᐅᖃᐅᑦᔭᐅᑦᑍᓕᓕ, ᕿᐊᓂᐊᕋᓯᓗ; ᐱᑦ-ᓕᐊᐸᕋᒥᐅᑕᐅᔪᓯ ᓄᓇᒥ ᐳᔪᕋᕐᖕᒥ ᐊᒃᓴᑳᖃᑦᑕᓕᕆᑦᓯ. 
11ᐊᐅᓪᓚᓕᕆᑦᓯ ᑲᓐᖑᓱᒡᓗᓯ ᐊᓐᓄᕌᖃᖏᓪᓗᓯ ᐃᓕᑦᓯ ᓴᐱᕆᒥᐅᖑᔪᓯ; ᔮᓇᓐᒥᐅᖑᔪᓯ ᑖᒃᑯᓇᓐᖓᑦ ᐊᓂᓇᓱᐊᖅᑍᓕᒋᑦᓯ; ᐱᑦ-ᐃᔨᐅᓪᒥᐅᑦ ᕿᒃᓵᖕᓂᖏᓐᓄᑦ ᖃᐅᔨᓂᐊᕋᑦᓯ ᐃᓂᒃᓴᖅᑕᖃᕈᓐᓃᕐᖕᓂᖓᓂᒃ. 
12ᐃᓕᑦᓯ ᒪᕉᑎᒥ ᓄᓇᖃᖅᑐᓯ ᐃᓱᒫᓗᒡᓗᓯ ᐅᑕᖅᑭᓕᕆᑦᓯ ᐱᐅᔪᒥᒃ, ᑲᑉᐱᐊᓇᖅᑐᖅ ᐊᑕᓂᕐᖕᒥᑦ ᐱᔪᖅ ᔪᕉᓴᓚᐅᑉ ᐃᑎᖅᑕᖅᕕᖓᓄᑦ ᑎᑭᐅᑎᖕᒪᑦ. 
13ᓚᑮᓯᒥᐅᖑᔪᓯ ᐊᒃᓴᓗᐊᓖᑦ ᐅᓇᑕᐅᑏᑦ ᐊᑐᐃᓐᓇᕈᓕᖅᓯᒋᑦ, ᐊᔪᖅᑐᓕᓂᕐᖕᒥᒃ ᐱᒋᐊᖅᑎᑦᓯᓚᐅᕋᑦᓯ ᓮᐅᓂᐅᑉ ᐸᓂᖓᓂᒃ ᐄᓴᕅᓕᒥᐅᓪᓗ ᐱᐅᖏᓐᓂᖏᑦ ᓇᓂᔭᐅᓯᒪᖕᒪᑕ ᐃᓕᑦᓯᓐᓂ. 
14ᑍᒤᒻᒪᑦ ᑐᓂᔭᒃᓴᑦᓯᓐᓂᒃ ᑐᓂᓯᓕᕆᑦᓯ ᒧᕆᓯᑦ-ᒑᑎᒧᑦ, ᐊᑲᔨᒥᐅᓪᓗ ᑕᑎᒋᔭᒃᓴᐅᓐᖏᓚᑦ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖏᓐᓄᑦ.
15ᒪᕇᓴᒥᐅᖑᔪᓯ ᓵᓚᐅᓂᕐᖕᒧᑦ ᑎᑭᑕᐅᑎᑦᓱᒫᖅᐸᑦᓯ. ᐄᓴᕅᓕᒥᐅᓪᓗ ᐱᓐᓇᕐᖕᓇᕐᖕᓂᖓ ᐊᑑᓚᒻ ᕾᕈᓱᐊᓄᐊᕈᒫᖅᐳᖅ. 
16ᓄᔧᔭᓕᕆᑦᓯ ᓂᐊᖁᓯ ᓄᔧᕈᑎᓗᒍ ᕿᒃᓵᖕᓂᕐᖕᒧᑦ, ᓄᔧᕈᑎᓕᕆᑦᓯ ᑎᖕᒥᐊᑎᑐᑦ ᑎᒥᕕᓂᖅᑐᓲᑎᑐᑦ, ᕿᑐᕐᖓᓯ ᓇᒡᓕᒋᔭᓯ ᐱᓪᓗᒋᑦ, ᐊᐅᓪᓚᐅᑦᔭᐅᔪᒫᕐᖕᒪᑕ ᑎᒍᔭᐅᓗᑎᒃ.
