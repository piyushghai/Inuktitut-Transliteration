1ᑕᕝᕙᓂ ᑕᖅᑭᒥ ᐅᓪᓘᑉ ᓯᕗᓪᓕᖅᐹᖓᓂ ᐃᓄᐃᓪᓗ ᐃᓘᓐᓇᑎᒃ ᑲᑎᓚᐅᖅᐳᑦ ᐃᓄᒃᑐᑦ ᐊᑕᐅᓯᖅᑐᑦ ᐱᕕᑐᓂᕐᖕᒥ ᐃᒥᖅᑕᖅᕕᐅᑉ ᐃᑎᖅᑕᖅᕕᖓᑕ ᐃᓗᐊᓂ. ᐄᓱᕋᓗ ᐊᒡᓚᖕᓂᒃ ᐅᖃᓕᒫᖁᔭᐅᓚᐅᖅᐳᖅ, ᑐᓂᕐᕈᓯᖅᑎᑦᓯᔨ ᐃᓕᓐᓂᐊᖅᓯᒪᒻᒪᕆᒃᑐᖅᓗ ᒨᓯᓯᐅᑉ ᐱᖁᔭᖏᓐᓂᒃ, ᐊᑕᓂᐅᑉ ᐱᖁᔭᓕᐊᕆᓚᐅᖅᑕᖏᓐᓂᒃ ᐄᓴᕅᓕᑎᓄᑦ. 
2ᑕᕝᕙ ᐄᓱᕋᐅᑉ ᑐᓂᕐᕈᓯᖅᑎᑦᓯᔨᐅᑉ ᑲᑎᒪᔪᓄᐊᕈᑎᓚᐅᖅᐰᑦ ᐃᓄᖕᓄᑦ ᐊᖑᑎᓄᑦ ᐊᕐᖕᓇᓄᓪᓗ ᕿᑐᕐᖓᖏᓐᓄᓪᓗ ᑐᓴᕈᓐᓇᖅᑐᓄᑦ ᑐᑭᓯᔪᓐᓇᓕᖅᑐᓕᒫᓄᑦ ᐅᓪᓘᑉ ᓯᕗᓪᓕᖅᐹᖓᓂ ᑕᖅᑭᐅᑉ 7-ᖓᑦᑕ. 
3ᑍᑲᓂ ᐱᕕᑐᓂᕐᖕᒥ ᐃᒥᖅᑕᖅᕕᐅᑉ ᐃᑎᖅᑕᖅᕕᖓᑕ ᓴᓂᐊᓂ ᐅᖃᓕᒫᓚᐅᖅᐰᑦ ᐅᓪᓛᒻᒪᕆᖕᒥᑦ ᐱᒋᐊᖅᓗᓂ ᐅᓪᓘᑉ ᕿᑎᕋᓕᕐᖕᓂᖓᓄᑦ ᑎᑭᓪᓗᒍ, ᐃᓄᖕᓄᑦ ᐊᖑᑎᓄᑦ ᐊᕐᖕᓇᓄᓪᓗ ᑐᓴᕈᓐᓇᖅᑐᓄᑦ ᑐᑭᓯᔪᓐᓇᓕᖅᑐᓕᒫᓄᑦ; ᐃᓘᓐᓇᑎᒃ ᕿᑲᖅᓗᑎᒃ ᓈᓚᑦᓯᐊᓚᐅᖅᐳᑦ ᐊᒡᓚᖕᓂᒃ ᐱᖁᔭᓂᒃ.
4ᐄᓱᕋᓕ ᓇᖏᓚᐅᖅᐳᖅ ᐳᖅᑐᓯᒋᐊᖅᓯᒪᔪᒥ ᕿᔪᖕᒥᒃ ᓇᑎᓕᖕᒥ ᓴᓇᔭᐅᓯᒪᔪᒥᒃ ᓇᓪᓕᐅᓂᖅ ᐱᑦᔪᑎᒋᓪᓗᒍ; ᐅᑯᐊ ᐊᖑᑎᑦ ᑕᓕᖅᐱᐊᓂ ᓇᖏᓚᐅᖅᐳᑦ: ᒪᑎᑍᐊ, ᓰᒪ, ᐊᓁᐊ, ᔪᕅᐊ, ᕼᐅᓪᑬᐊ, ᒫᓯᐊᓗ; ᐅᑯᐊᓗ ᓴᐅᒥᐊᓂ ᓇᖏᓚᐅᕆᕗᑦ; ᐱᑍᐊ, ᒥᓮᐅᓪ, ᒪᓪᑬᔭ, ᕼᐊᓲᒻ, ᕼᐊᓱᐸᑖᓇ, ᔭᑲᕅᐊ, ᒥᓱᓚᒻᓗ.
5ᐄᓱᕋᓗ ᓇᖏᓚᐅᖅᐳᖅ ᕿᔫᑉ ᓇᑎᓕᐅᑉ ᖄᖓᓂ ᐳᖅᑐᔪᒥ ᐃᓄᐃᑦ ᓇᔪᖅᑕᖏᓐᓂᑦ ᖁᕝᕙᓯᖕᓂᖅᓴᒥ; ᐊᒡᓔᓪᓗ ᒪᒃᐱᕐᖕᒪᒋᑦ ᐃᓄᐃᑦ ᐃᓘᓐᓇᑎᒃ ᓂᑯᕕᑉᐳᑦ. 
6ᐄᓱᕋᓗ ᓂᖅᑐᐃᓚᐅᖅᐳᖅ, “ᐊᑕᓂᖅ ᓂᖅᑐᖅᑕᐅᓕ, ᒎᑎᓗ ᐊᖏᓂᖅᐸᐅᔪᖅ!”
7ᒪᑭᓐᓇᒥᒡᓗ ᓇᖏᓕᖅᐳᑦ ᐃᓂᒋᔭᒥᖕᓂ, ᓕᕔᑎᓪᓗ ᓇᓗᓁᖅᓯᓚᐅᖅᐳᑦ ᐱᖁᔧᑦ ᑐᑭᖏᓐᓂᒃ ᐃᓄᖕᓄᑦ ᐅᑯᐊᖑᓪᓗᑎᒃ: ᔩᓱᐊ, ᐹᓂ, ᓯᕆᐰᐊ, ᔭᒥᓐ, ᐊᑯᑉ, ᓴᐱᑍ, ᕼᐅᑍᐊ, ᒫᓯᐊ, ᑭᓔᑕ, ᐊᔭᕅᐊ, ᔫᓴᐸᑦ, ᕼᐊᓇᓐ, ᐱᓔᐊᓗ. 
8ᑕᕝᕙ ᑐᑭᓯᓇᑦᓯᐊᖅᑐᒥᒃ ᐱᖁᔭᓂᒃ ᓇᓗᓁᖅᓯᓚᐅᖅᐳᑦ, ᐊᒡᓚᖕᓂᒃ ᒎᑎᐅᑉ ᐱᖁᔭᖏᓐᓂᒃ; ᑐᑭᓯᓇᖅᓯᑎᑦᓯᓚᐅᖅᐳᑦ ᐃᓄᖕᓄᑦ ᑐᑭᓯᔪᓐᓇᖁᓪᓗᒋᑦ ᐊᑐᐊᖅᑕᐅᔪᓂᒃ.
9ᐃᓄᓕᒫᑦ ᑐᓴᕋᒥᒃ ᐱᖁᔭᓂᒃ, ᐊᒃᑐᖅᑕᐅᒻᒪᕆᒃᐳᑦ ᕿᐊᓕᖅᓗᑎᒡᓗ. ᑍᒤᒻᒪᑦ ᓂᕼᐃᒤᐊ, ᑖᓐᓇ ᐊᐅᓚᑦᓯᔨᐅᔪᖅ, ᐄᓱᕋᓗ, ᑐᓂᕐᕈᓯᖅᑎᑦᓯᔨ ᐱᖁᔭᓂᒡᓗ ᐃᓕᓯᒪᔪᖅ, ᓕᕔᑏᓪᓗ ᐱᖁᔭᓂᒃ ᑐᑭᓯᓇᖅᓯᑎᑦᓯᓚᐅᖅᑐᑦ ᐃᓄᖕᓄᑦ ᐅᖃᖅᐳᑦ, “ᐅᓪᓗᖅ ᑖᓐᓇ ᐃᑦᔪᕐᖕᓁᑦᑑᕗᖅ ᐊᑕᓂᕐᖕᒧᑦ ᒎᑎᑦᓯᓐᓄᑦ, ᑍᒤᒻᒪᑦ ᕿᒃᓵᒃᑐᒃᓴᐅᓐᖏᓚᓯ, ᕿᐊᖏᓪᓗᓯᓗ. 
10ᐊᖏᕐᕋᓕᕆᑦᓯ ᓂᕆᖃᑎᒌᒃᓗᓯᓗ, ᓂᕆᖃᑎᖃᖅᓗᓯ ᐃᒥᖃᑎᖃᖅᓗᓯᓗ ᐱᖃᓐᖏᓗᐊᖅᑐᓂᒃ, ᐅᓪᓗᖅ ᑖᓐᓇ ᐃᑦᔪᕐᖕᓁᑦᑑᕗᖅ ᐊᑕᓂᑦᑎᓐᓄᑦ, ᕿᒃᓵᖏᓪᓗᓯ, ᖁᕕᐊᓱᖕᓂᖅ ᐊᑕᓂᕐᖕᒥᑦ ᐱᔪᖅ ᓲᖑᑦᔪᑎᒋᕙᓯ.”
11ᑕᕝᕙ ᓕᕔᑎᑦ ᐃᓄᖕᓄᐊᖅᓗᑎᒃ ᓂᓪᓕᐊᔪᓐᓃᖅᑎᑦᓯᕗᑦ ᐅᖃᐅᑎᓪᓗᒋᓪᓗ, “ᕿᐊᔪᓐᓃᕆᑦᓯ, ᐅᓪᓗᖅ ᑖᓐᓇ ᐃᑦᔪᕐᖕᓁᑦᑑᖕᒪᑦ, ᕿᒃᓵᒍᓐᓃᕆᑦᓯ.” 
12ᐃᓄᐃᓪᓗ ᐃᓘᓐᓇᑎᒃ ᐊᖏᕐᕋᓕᖅᐳᑦ ᓂᕆᔭᖅᑐᖅᓗᑎᒃ ᐃᒥᕆᐊᖅᑐᖅᓗᑎᒡᓗ ᑲᑐᑦᔨᖃᑎᒌᒡᓗᑎᒡᓗ ᐊᖏᔪᒥᒃ ᖁᕕᐊᓱᓕᖅᐳᑦ, ᑐᑭᓯᑦᓯᐊᓚᐅᕋᒥᒃ ᐅᖃᐅᓯᕐᖕᓂᒃ ᐅᖃᓕᒫᖅᑕᐅᓚᐅᖅᑐᓂᒃ.
13ᖃᐅᑎᓪᓗᒍ ᐃᓚᒌᓕᒫᑦ ᐊᖓᔪᖅᑳᖏᑦ, ᑐᓂᕐᕈᓯᖅᑎᑦᓯᔩᓪᓗ ᓕᕔᑎᓪᓗ ᐃᓚᒋᓪᓗᒋᑦ, ᐄᓱᕋᒧᐊᖅᐳᑦ ᐱᖁᔭᓂᒃ ᐃᓕᓮᔨᒧᑦ, ᐃᓕᓐᓂᐊᕆᐊᖅᓗᑎᒃ ᐱᖁᔭᓂᒃ. 
14ᖃᐅᔨᓚᐅᖅᐳᑦ ᐱᖁᔧᑦ ᐊᑕᓂᐅᑉ ᑐᓂᓚᐅᖅᑕᖏᑦ ᒨᓯᓯᒃᑯᑦ, ᐱᖁᔨᓯᓯᒪᖕᒪᑕ ᐄᓴᕅᓕᒥᐅᓂᒃ ᐊᖏᕐᕋᖃᑬᓐᓇᖃᑦᑕᖁᓪᓗᒋᑦ ᑐᐱᕐᖕᒥ ᓇᓪᓕᐅᓐᓂᖅᓯᐅᕐᖕᓂᕐᖕᒥᖕᓂᒃ ᑐᐱᑐᐃᓐᓇᕐᖕᒦᓐᓂᕐᖕᒥᒃ ᑕᖅᑭᐅᑉ 7-ᖓᓐᓂ. 
15ᑕᒪᓐᓇᓗ ᓇᓗᓁᖅᑕᐅᔭᕆᐊᖃᖅᓗᓂ ᔪᕉᓴᓚᒥᐅᓕᒫᓄᑦ, ᐃᒡᓗᒐᓴᖕᓄᓪᓗ ᓄᓇᓕᖕᓄᓪᓗ ᐊᓯᖏᓐᓃᑦᑐᓄᑦ, ᐅᖃᖅᓗᓂᒃ, “ᖃᖅᑲᓄᑦ ᐂᓕᕆᑦᓯ ᓇᐹᖅᑑᓪᓗ ᐊᕙᓚᖓᔪᖏᓐᓂᒃ ᑎᒍᓯᓗᓯ ᓇᐹᖅᑐᓂᑦ ᐅᖅᓱᒃᓴᓕᖕᓂᑦ, ᓇᐹᖅᑑᓪᓗ ᐅᖅᓱᒃᓴᓖᑦ ᐊᕙᓚᖓᔪᖏᓐᓂᒃ, ᒨᕐᑐᐃᓪᓗ ᐊᕙᓚᖓᔪᖏᓐᓂᒃ, ᐹᓪᒦᓪᓗ ᐊᕙᓚᖓᔪᖏᓐᓂᒃ, ᐊᓯᖏᓐᓂᒡᓗ ᓇᐹᖅᑐᓂᒃ ᐊᕙᓚᖓᔪᖏᓐᓂᒃ ᐅᖃᐅᔭᓕᖕᓂᒃ ᖁᓕᑦᔪᑎᒃᓴᑦᓯᓐᓂᒃ ᐱᖁᔧᑦ ᐱᖁᔨᓯᒪᓂᖏᑦ ᒪᓕᒡᓗᒋᑦ.”
16ᑍᒤᒻᒪᑦ ᐃᓄᐃᑦ ᐊᕙᓚᖓᔪᓂᒃ ᐱᓚᐅᖅᐳᑦ ᓴᓇᓪᓗᑎᒡᓗ ᑐᐱᕐᖕᒥᖕᓂᒃ ᖁᓕᓯᕗᑦ ᐃᒡᓗᖏᑕ ᐊᑐᓂᑦ ᖄᖓᓂ, ᓯᓚᑎᑦᓯᐊᒥᖕᓂᓘᓐᓃᑦ, ᑐᒃᓯᐊᖅᕕᐅᓪᓗ ᐱᕕᑐᓂᖓᓂ, ᐃᓄᑐᐃᓐᓇᕐᖕᓄᓪᓗ ᐃᓂᒋᔭᐅᕙᒃᑑᑉ ᐱᕕᑐᓂᖓᓂ, ᐃᒥᖅᑕᖅᕕᐅᓪᓗ ᐃᑎᖅᑕᖅᕕᖓᑕ ᓴᓂᐊᓂ ᐃᕗᕅᑎᐅᓪᓗ ᐃᑎᖅᑕᖅᕕᖓᑕ ᓴᓂᐊᓂ. 
17ᐃᓄᓕᒫᑦ ᑎᒍᔭᐅᓯᒪᕕᖕᒥᑦ ᐅᑎᓚᐅᖅᑐᑦ ᓴᓇᓚᐅᖅᐳᑦ ᖁᓕᓯᒪᔪᓂᒃ ᓯᓂᒃᑕᖅᕕᒃᓴᓂᒃ ᐊᖏᕐᕋᕆᓕᖅᓗᒍᓗ. ᑕᒪᓐᓇ ᐊᑐᖅᑕᐅᓕᑍᓐᓇᓚᐅᖅᐳᖅ ᓯᕗᓪᓕᖅᐹᒥᒃ ᑍᑦᓱᒪᓂ ᐊᑐᖅᑕᐅᕙᓚᐅᖅᓯᒪᖕᒪᑦ ᔩᓱᐊᑉ ᓈᓂᐅᑉ ᐃᕐᖕᓂᖓᑕ ᐅᓪᓗᖏᓐᓂ. ᐊᖏᔪᒥᒃ ᖁᕕᐊᓱᒡᓗᑎᒃ ᐊᓕᐊᓁᒍᓱᒃᑐᐊᓘᓚᐅᖅᐳᑦ. 
18ᐅᓪᓘᑉ ᐱᒋᐊᕐᖕᓂᖓᓂᑦ ᓇᓪᓕᐅᓐᓂᖅᓯᐅᖅᕕᐅᑉ ᐅᓪᓗᒧᑦ ᑭᖑᓪᓕᖅᐹᒧᑦ ᑎᑭᓪᓗᒍ, ᒎᑎᐅᑉ ᐱᖁᔭᖏᑦ ᐅᖃᓕᒫᖅᑕᐅᓚᐅᖅᐳᑦ ᖃᐅᑕᒫᑦ. ᓇᓪᓕᐅᓐᓂᖅᓯᐅᓚᐅᖅᐳᓪᓗ ᐅᓪᓗᓂᒃ 7-ᓂᒃ, ᐅᓪᓗᐃᓪᓗ 8-ᖓᓐᓂ ᑲᑎᖃᑎᒌᒃᓗᑎᒃ ᐅᒃᑯᐊᖅᓯᓚᐅᖅᐳᑦ ᓇᓪᓕᐅᓐᓂᖅᓯᐅᕐᖕᓂᕐᖕᒥᖕᓂᒃ, ᐱᖁᔧᑦ ᑍᒫᒃ ᐱᖁᔨᓂᖏᑦ ᒪᓕᒡᓗᒋᑦ.
