1ᒪᓕᓚᐅᖅᓯᓐᖓ, ᐅᕙᖓᑦᑕᐅᖅ ᙭ᔅᑑᓯᒥᒃ ᒪᓕᒃᑲᒪ.
2ᖁᕕᐊᒋᕙᑦᓯ ᐅᕙᓐᓂᒃ ᑕᒤᑦᑎᒍᑦ ᐃᖅᑲᐅᒤᓐᓇᕋᑦᓯ ᐊᔪᕆᖅᑐᐃᑦᔪᑎᒋᓯᒪᔭᒃᑲᓗ ᒪᓕᑦᓯᐊᕋᑦᓯᐅᒃ. 
3ᖃᐅᔨᒪᖁᕙᑦᓯᓕ ᙭ᔅᑑᓯ ᐊᖑᑎᓕᒫᓄᑦ ᓂᐊᖁᕆᔭᐅᖕᒪᑦ, ᐊᖑᓪᓗ ᐊᕐᖕᓇᒧᑦ ᓂᐊᖁᕆᔭᐅᓪᓗᓂ, ᙭ᔅᑑᓯᐅᓪᓗ ᒎᑎ ᓂᐊᖁᕆᕚ. 
4ᐊᖑᑦ ᓇᓪᓕᐊᑦ ᑐᒃᓯᐊᕈᓂ ᐅᖃᓪᓚᒃᑯᓂᓘᓐᓃᑦ ᒎᑎᐅᑉ ᐅᖃᐅᓯᕆᖁᔭᖏᓐᓂᒃ ᓂᐊᖁᓂ ᐅᓕᒃᓯᒪᓗᓂᐅᒃ ᓂᐊᖁᓂ ᓇᕐᕈᓇᖅᑎᑉᐹ. 
5ᐊᕐᖕᓁᓪᓗ ᑐᒃᓯᐊᕈᑎᒃ ᒎᑎᐅᓪᓘᓐᓃᑦ ᐅᖃᐅᓯᕆᖁᔭᖏᓐᓂᒃ ᐅᖃᓪᓚᒃᑯᑎᒃ ᓂᐊᖁᓂ ᐅᓕᒃᓯᒪᖏᓪᓗᒍ ᐅᐃᓂ ᓇᕐᕈᓇᖅᑎᑉᐹ; ᓲᖅᓗ ᓄᔭᖃᖏᑦᑐᑎᑐᑦ ᑍᒤᑉᐳᖅ. 
6ᐊᕐᖕᓇᖅ ᓂᐊᖁᒥᓂᒃ ᐅᓕᒃᓯᓯᒪᖏᒃᑯᓂ, ᓄᔭᓂ ᑭᐱᒍᓂᒋᑦ ᐱᐅᓂᖅᓴᐅᕗᖅ; ᑭᐱᓯᒪᓗᓂ ᓄᔭᖃᖏᓪᓗᓂᓘᓐᓃᑦ ᓇᕐᕈᓇᖅᑑᒍᓂ, ᓂᐊᖁᓂ ᐅᓕᒃᓯᒪᒍᓂᐅᒃ ᐱᐅᓂᖅᓴᐅᕗᖅ. 
7ᐊᖑᑦ ᓂᐊᖁᕐᖕᒥᓂᒃ ᐅᓕᒃᓯᓯᒪᔪᒃᓴᐅᓐᖏᓚᖅ, ᐊᑦᔨᐅᑎᑕᐅᖕᒪᑦ ᒎᑎᒧᑦ ᓂᖅᑐᕐᖕᓇᕐᖕᓂᖓᓄᓪᓗ; ᐊᕐᖕᓇᖅᓕ ᐊᖑᑎᐅᑉ ᓂᖅᑐᕐᖕᓇᐅᑎᒋᕚ. 
8ᐊᖑᑦ ᐊᕐᖕᓇᒥᑦ ᐱᓯᒪᖏᒻᒪᑦ, ᐊᕐᖕᓇᖅᓕ ᐊᖑᒻᒥᑦ ᐱᓯᒪᕗᖅ. 
9ᐊᖑᑦᑕᐅᖅ ᐱᓐᖑᖅᑎᑕᐅᓯᒪᓐᖏᓚᖅ ᐊᕐᖕᓇᒧᑦ, ᐊᕐᖕᓇᖅᓕ ᐱᓐᖑᖅᑎᑕᐅᓯᒪᕗᖅ ᐊᖑᒻᒧᑦ. 
10ᑕᒪᓐᓇ ᐱᑦᔪᑎᒋᓪᓗᒍ, ᐂᖏᓖᓪᓗ ᐱᑦᔪᑎᒋᓪᓗᒋᑦ, ᐊᕐᖕᓇᖅ ᓂᐊᖁᕐᖕᒥᓂᒃ ᐅᓕᒃᓯᓯᒪᔪᒃᓴᐅᕗᖅ ᐱᔪᓐᓇᖅᑎᑕᐅᓂᕐᖕᒥᓂᒃ ᓈᓚᖕᓂᖓ ᓇᓗᓁᖅᑕᐅᖁᓪᓗᒍ. 
11ᐊᑕᓂᕐᖕᒥᓕ, ᐊᕐᖕᓇᖅ ᐊᖑᒻᒥᒃ ᐃᓚᖃᖏᑦᑑᓐᖏᓚᖅ, ᐊᖑᓪᓗ ᐊᕐᖕᓇᒥᒃ ᐃᓚᖃᖏᑦᑑᓐᖏᓐᓂᕗᖅ. 
12ᐊᕐᖕᓇᖅ ᐊᖑᒻᒥᑦ ᐱᓯᒪᖕᒪᑦ, ᑍᒫᑦᓮᓐᓇᖅᑕᐅᖅ ᐊᖑᑦ ᐊᕐᖕᓇᒥᑦ ᐃᕐᖕᓂᐊᖑᓯᒪᒋᕗᖅ. ᑕᒪᕐᖕᒥᓕᒫᓪᓕ ᒎᑎᒥᑦ ᐱᕗᖅ.
13ᓇᖕᒥᓂᖅ ᐃᓱᒪᒃᓴᖅᓯᐅᕆᑦᓯ; ᓈᒻᒪᓈᖅᓯᒪᕚ ᐊᕐᖕᓇᖅ ᒎᑎᒧᑦ ᑐᒃᓯᐊᖅᓗᓂ ᓂᐊᖁᒥᓂᒃ ᐅᓕᒃᓯᓯᒪᖏᓪᓗᓂ? 
14ᐃᓄᐃᑦ ᐱᐅᓯᖏᑎᒍᑦ ᐊᔪᕆᖅᑐᖅᑕᐅᓐᖏᓚᓰ? ᐊᖑᑦ ᑕᑭᔪᓂᒃ ᓄᔭᖃᕈᓂ ᑖᑦᓱᒧᖓ ᓇᕐᕈᓇᕐᖕᓂᖓᓂᒃ. 
15ᐊᕐᖕᓇᖅᓕ ᑕᑭᔪᓂᒃ ᓄᔭᖃᕈᓂ ᑕᑯᒥᓇᐅᑎᒋᕔᑦ, ᓄᔭᖅᑯᖅᑐᓂᕐᖕᒥᒃ ᑐᓂᔭᐅᓯᒪᖕᒪᑦ ᓂᐊᖁᐊᓄᑦ ᐅᓕᒋᔭᐅᖁᓪᓗᒋᑦ. 
16ᑕᒪᑐᒪᓕ ᒥᒃᓵᓄᑦ ᐊᑭᕋᖅᑐᖅᑐᖃᖅᐸᑦ, ᐅᖃᕈᓐᓇᖅᐳᖓ ᒎᑎᐅᑉ ᐃᓚᒌᒃᑐᖁᑎᖏᑦ ᐅᕙᒍᓪᓗ ᑕᒪᑐᒪ ᐊᓯᐊᓂᒃ ᐱᐅᓯᖃᓐᖏᓚᒍᑦ.
17ᐊᔪᕆᖅᑐᐃᑦᔪᑎᒋᓂᐊᖅᑕᓐᓂ ᐅᑯᓇᓂ ᓈᒻᒪᓈᕐᖕᓂᕋᕈᓐᓇᓐᖏᓚᑦᓯ, ᑲᑎᒪᓕᕌᖓᑦᓯ ᐋᖅᑭᒃᐹᓪᓕᕈᑎᒃᓴᒧᑦ ᐱᕙᖏᓐᓇᑦᓯ ᓱᕋᒃᐹᓪᓕᕐᖕᓇᖅᑐᒥᒡᓕ ᑲᑎᒪᓂᖃᖅᐸᒃᑲᑦᓯ. 
18ᓯᕗᓪᓕᕐᖕᒥᒃ, ᑐᓴᖅᑎᑕᐅᒐᒪ ᐃᓚᒌᒃᑐᑎᑐᑦ ᑲᑎᒪᓕᕌᖓᑦᓯ ᐊᕕᒃᓯᒪᐅᑎᖃᑦᑕᕋᑦᓯᒎᖅ; ᐃᓚᖓᒍᓪᓗ ᑕᒪᓐᓇ ᐅᒃᐱᕆᕙᕋ. 
19ᓇᓗᓇᓐᖏᓚᖅ ᐊᕕᒃᓯᒪᓂᖃᕆᐊᖃᕋᑦᓯ ᓇᓛᒎᖅᑐᑦ ᐊᑯᓐᓇᑦᓯᓐᓂ ᓇᓗᓇᖏᑦᑐᒥᒃ ᓴᖅᑭᔮᑦᓯᐊᖁᓪᓗᒋᑦ. 
20ᑲᑎᒪᓕᕌᖓᑦᓯ, ᐊᑕᓂᐅᑉ ᐅᓐᓄᒃᓯᐅᑎᖓᓂᒃ ᓂᕆᕙᖏᓐᓇᑦᓯ. 
21ᓂᕆᓕᕌᖓᑦᓯ, ᐃᓚᑦᓯᓐᓂᒃ ᐅᑕᖅᑭᖏᑦᓯᐊᖅᓗᓯ ᓇᖕᒥᓂᖅ ᓇᒃᓴᖅᑕᑦᓯᓐᓂᒃ ᐱᕙᒃᐳᓯ, ᐃᓚᖏᑦ ᑳᒃᑎᓪᓗᒋᑦ ᐃᓚᖏᑦ ᐋᖓᔮᓕᖅᐸᒃᐳᑦ. 
22ᐊᖏᕐᕋᖃᓐᖏᓚᓰ? ᓂᕆᕕᒃᓴᑦᓯᓐᓂᒃ ᐃᒥᖅᕕᒃᓴᑦᓯᓐᓂᒡᓗ, ᐅᕝᕙᓗ ᒎᑎᐅᑉ ᐃᓚᒌᒃᑐᖁᑎᖏᑦ ᓇᕐᕈᒋᕕᓯᐅᒃ ᐱᖃᖏᑦᑐᓪᓗ ᑲᓐᖑᓱᒃᑎᓐᓇᓱᐊᖅᓗᒋᑦ? ᖃᓄᖅᓕ ᐃᓕᑦᓯᓐᓄᑦ ᐅᖃᕐᖕᓂᐊᓕᖅᐳᖓ? ᐃᓕᑦᓯᓐᓂᒃ ᓈᒻᒪᓈᕐᖕᓂᕅᔪᒃᓴᐅᕗᖔ? ᑍᒤᑦᓱᓐᓇᓐᖏᓚᖓ.
23ᐊᑕᓂᕐᖕᒥᑦ ᐱᓚᐅᖅᑕᕋ ᐃᓕᑦᓯᓐᓄᑦ ᐅᖃᐅᓯᕆᓕᖅᐸᕋ, ᐊᑕᓂᐅᑉ ᔩᓱᓯᐅᑉ ᐅᓐᓄᒃᑯᑦ ᑍᑦᓱᒪᓂ ᐱᔭᐅᒃᑲᖅᑕᐅᓂᐊᓕᖅᑎᓪᓗᒍ ᓂᐊᖂᔭᖅ ᑎᒍᕚ, 
24ᖁᔭᓕᓪᓗᓂᓗ, ᐊᕕᒃᐹ, ᐅᖃᖅᓗᓂᓗ, “ᐅᓇ ᑕᕝᕙ ᑎᒥᒐ, ᑐᓂᔭᐅᔪᖅ ᐃᓕᑦᓯᓐᓄᑦ. ᑍᒤᓕᐅᖃᑦᑕᕆᑦᓯ ᐃᖅᑲᐅᒪᔭᐅᓂᒃᓴᓐᓄᑦ.” 
25ᑍᒫᒃᑕᐅᖅ ᐃᒥᐅᑦ ᑎᒍᕚ ᓂᕆᔭᕇᕋᒥᒃ ᐅᖃᖅᓗᓂ, “ᐅᓇ ᐃᒥᐅᑦ ᓄᑖᒥᒃ ᐊᖏᕈᑕᐅᔪᖅ ᓇᓗᓁᒃᑯᓯᖅᓯᒪᔪᖅ ᐊᐅᓐᓂᒃ, ᑍᒤᓕᐅᖃᑦᑕᕆᑦᓯ ᐃᒥᓕᑐᐊᕈᑦᓯᐅᒃ, ᐅᕙᓐᓂᒃ ᐃᖅᑲᐅᒪᑦᔪᑎᒋᓗᒍ.” 
26ᓂᐊᖂᔭᒥᒃ ᓂᕆᓕᕌᖓᑦᓯ ᐃᒥᐅᑎᒥᓪᓗ ᐃᒥᓕᕌᖓᑦᓯ, ᐊᑕᓂᐅᑉ ᑐᖁᖓ ᐅᖃᐅᑎᒋᔭᒃᓴᕆᕙᓯ ᑎᑭᖅᑳᖅᑎᓐᓇᒍ.
27ᑍᒤᒻᒪᑦ ᓇᓪᓕᐊᑦ ᐊᑕᓂᐅᑉ ᓂᐊᖂᔭᖁᑎᖓᓂᑦ ᓂᕆᔪᖅ ᐃᒥᐅᑎᖓᓂᓪᓗ ᐃᒥᖅᑐᖅ ᐊᑕᓂᒥᒃ ᓂᖅᑐᕐᖕᓇᖅᑎᑦᓯᖏᓪᓗᓂ ᑖᓐᓇ ᐸᓯᔭᒃᓴᐅᓕᖅᐳᖅ ᐊᑕᓂᐅᑉ ᑎᒥᖓᓄᑦ ᐊᐅᖓᓄᓪᓗ ᐊᔪᖅᑐᓕᖕᒪᑦ. 
28ᑍᒤᒻᒪᑦ ᐃᒻᒥᖕᓂᒃ ᖃᐅᔨᓴᖅᑳᖃᑦᑕᖅᓕᑦ, ᓂᐊᖂᔭᒥᒃ ᓂᕆᓚᐅᖏᓐᓂᕐᖕᒥᖕᓂᒃ ᐃᒥᐅᑎᒥᓪᓗ ᐃᒥᓚᐅᖏᓐᓂᕐᖕᒥᖕᓂᑦ. 
29ᓇᓪᓕᐊᑦ ᓂᕆᔪᖅ ᐃᒥᖅᑐᖅᓗ ᐊᑕᓂᐅᑉ ᑎᒥᖓᑕ ᐊᐅᖓᑕᓗ ᑐᑭᖓ ᐃᓱᒪᒋᓇᒍ, ᑖᓐᓇ ᐃᒻᒥᓂᒃ ᐸᓯᔭᒃᓴᓐᖑᖅᑎᑉᐳᖅ. 
30ᑕᒪᓐᓇ ᐱᑦᔪᑎᒋᓪᓗᒍ ᐅᓄᖅᑑᓪᓗᓯ ᓴᓐᖐᑦᑑᕗᓯ ᖃᓂᒪᕙᒃᓗᓯᓗ, ᐃᓚᖏᓪᓗ ᑐᖁᓯᒪᓕᖅᐳᑦ.+ 
31ᐅᕙᑦᑎᓐᓂᒡᓕ ᓱᓕᔪᒥᒃ ᖃᐅᔨᓴᖅᑳᕈᑦᑕ, ᐸᓯᔭᒃᓴᐅᓕᕐᖕᓂᐊᓐᖏᓚᒍᑦ ᒎᑎᒧᑦ. 
32ᐊᑕᓂᐅᓪᓕ ᐃᖅᑲᖅᑐᖅᐸᒃᐹᑎᒍᑦ ᓱᒋᐊᖅᐸᒡᓗᓂᑎᒍᓪᓗ, ᐃᒋᑕᒃᓴᐅᓕᖁᓇᑕ ᓯᓚᖅᔪᐊᕐᖕᒥᐅᑦ ᐃᓚᒋᓗᒋᑦ.
33ᑍᒤᒻᒪᑦ ᐃᓚᒃᑳ, ᑲᑎᒪᓕᕌᖓᑦᓯ ᐊᑕᓂᐅᑉ ᐅᓐᓄᒃᓯᐅᑎᖓᓂᒃ ᓂᕆᖃᑎᒌᖕᓂᐊᖅᓗᓯ, ᐅᑕᖅᑭᖃᑦᑕᐅᑎᑦᓯᐊᖃᑦᑕᕆᑦᓯ. 
34ᐃᓚᓯᓕ ᑳᒃᐸᑦ, ᐊᖏᕐᕋᒥᓂ ᓂᕆᔪᒃᓴᐅᕗᖅ; ᑲᑎᒪᓂᑦᓯᓐᓄᑦ ᐸᓯᔭᒃᓴᐅᑦᔪᑎᖃᖁᓇᓯ. ᐊᓯᖏᓪᓕ ᑎᑭᒃᑯᒪ ᐋᖅᑭᒋᐊᕈᑎᒃᓮᑦ ᐱᓇᓱᐊᓛᖅᐸᒃᑲ.
