1“ᐃᕝᕕᓪᓕ ᐃᓅᑉ ᐃᕐᖕᓂᖓ ᒑᒡᒥᐅᑦ ᓵᓐᖓᓗᒋᑦ ᐅᖃᐅᓯᐅᖁᔭᓐᓂᒃ ᐅᖃᖅᕕᒋᒃᑭᑦ, ᐅᖃᖅᓗᑎᓪᓗ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᓵᓐᖓᓕᖅᐸᒋᑦ, ᒑᒡ, ᐊᖓᔪᖅᑳᖑᔪᑎᑦ ᒥᓯᑭᒥᐅᓄᑦ ᑐᐸᐅᓪᒥᐅᓄᓪᓗ; 
2ᓴᖑᑎᓐᓂᐊᖅᐸᒋᑦ ᑕᓯᐅᖅᓗᑎᑦ, ᑎᑭᑎᓪᓗᑎᑦ ᐅᖓᓯᒃᑐᒥᑦ ᐅᓐᓄᐊᓪᓗᐊᑉ ᓇᓛᓂᑦ, ᐂᑎᓪᓗᑎᓪᓗ ᐄᓴᕅᓕᐅᑉ ᖃᖅᑲᖏᓐᓄᑦ ᐅᓇᑕᕆᐊᖅᑎᓪᓗᑎᑦ; 
3ᐱᑎᒃᓯ ᓴᐅᒥᖕᓄᑦ ᑎᒍᒥᐊᖅᑍᑦ ᑎᒍᔪᒫᖅᐸᕋ, ᖃᖅᔪᖅᓗ ᑕᓕᖅᐱᖕᓄᑦ ᑎᒍᒥᐊᖅᑍᑦ ᐊᒡᒐᖕᓂᑦ ᑲᑕᒃᑎᓪᓗᒍ. 
4ᐄᓴᕅᓕᒥᐅᑦ ᖃᖅᑲᖏᓐᓂ ᑐᖁᑕᐅᔪᒫᖅᐳᑎᑦ, ᐅᓇᑕᖅᑎᒐᓴᒡᔪᐊᑎᓪᓗ ᐃᓄᐃᓪᓗ ᐃᓚᒋᔭᑎᑦ; ᑎᖕᒥᐊᓄᑦ ᖃᓄᐃᑦᑐᑐᐃᓐᓇᕐᖕᓄᑦ ᓂᕿᑐᓲᓕᒫᓄᑦ ᐆᒪᔪᓄᓪᓗ ᓄᔪᐊᖅᑐᓄᑦ ᓂᕆᔭᐅᔪᒫᖅᐳᓯ. 
5ᓇᑎᕐᖕᓇᒥ ᑐᖁᔪᒫᖅᐳᓯ; ᐅᕙᖓ ᐅᖃᓚᐅᕋᒪ, ᐊᑕᓂᖅ ᒎᑎ ᐅᖃᖅᐳᖅ. 
6ᒫᒐᒡ ᐃᑯᐊᓪᓚᒃᑎᑦᓱᒫᖅᐸᕋ ᓯᒡᔭᒦᑦᑐᓪᓗ ᓄᓇᓖᑦ ᐃᓂᓪᓚᖓᑦᓯᐊᖅᑐᑦ; ᑕᕝᕙ ᖃᐅᔨᓕᕈᒫᖅᐳᑦ ᐅᕙᖓᐅᒐᒪ ᐊᑕᓂᖅ. 
7ᐊᑎᕋ ᐃᑦᔪᕐᖕᓁᑦᑐᖅ ᖃᐅᔨᔭᐅᑎᑦᓱᒪᒐᒃᑯ ᐃᓄᖁᑎᓐᓄᑦ ᐄᓴᕅᓕᒥᐅᓄᑦ; ᐊᑎᕋᓗ ᓇᕐᕈᓇᖅᓯᑎᑕᐅᖁᔪᓐᓁᕋᒃᑯ; ᐃᓅᖃᑎᒌᒡᔪᐊᓪᓗ ᖃᐅᔨᓕᕈᒫᖅᐳᑦ ᐅᕙᖓᐅᒐᒪ ᐊᑕᓂᖅ, ᐄᓴᕅᓕᒥᐅᑦ ᐃᑦᔪᕐᖕᓁᑦᑐᖁᑎᖓᑦ.
8ᑕᑯᒋᑦ, ᓇᓪᓕᐅᑎᔪᒫᖅᑐᖅ ᓇᓪᓕᐅᑎᓕᖅᐳᖅ, ᐊᑕᓂᖅ ᒎᑎ ᐅᖃᖅᐳᖅ. ᑖᓐᓇ ᑕᕝᕙ ᐅᓪᓗᖅ ᓇᓪᓕᐅᑎᓛᕐᖕᓂᕋᖅᓗᒍ ᐅᖃᐅᓯᕆᓯᒪᔭᕋ. 
9ᐄᓴᕅᓕᐅᑉ ᓄᓇᖓᓂ ᐃᒡᓗᒐᓴᒡᔪᐊᕐᖕᒥᐅᑦ ᓱᒋᐅᑎᕕᓂᕐᖕᓂᒃ ᕿᔪᒃᓴᖅᑖᖃᑦᑕᕈᒫᖅᐳᑦ ᐃᑯᐊᓚᑎᑦᓯᕙᒡᓗᑎᒃ, ᓴᐴᓗᑕᕐᖕᓂᒃ ᐊᒡᕖᕋᐅᑎᓂᒡᓗ, ᐱᑎᒃᓯᓂᒃ ᖃᖅᔪᓂᒡᓗ, ᖃᓗᒋᐊᓂᒃ ᐊᓇᐅᑕᓂᒡᓗ, ᑕᒪᒃᑯᓂᖓᓗ ᕿᔪᖃᖅᓗᑎᒃ ᐃᑯᐊᓚᑦᓯᖃᑦᑕᕈᒫᖅᐳᑦ ᐊᕐᕌᒍᓂᒃ 7-ᓂᒃ; 
10ᕿᔪᒃᓴᒥᖕᓂᒃ ᐱᕈᖅᓰᕕᖕᓂᑦ ᑲᑎᑦᓯᔭᕆᐊᖃᕈᒫᓐᖏᓚᑦ ᓇᐹᖅᑐᓂᒡᓘᓐᓃᑦ ᓇᑲᑎᕆᔭᕆᐊᖃᕈᒫᓐᖏᓚᑦ ᕿᑦᔨᐅᕋᓱᐊᖅᓗᑎᒃ, ᓱᒋᐅᑎᕕᓂᕐᖕᓂᒃ ᕿᔪᖃᖃᑦᑕᕈᒫᕐᖕᒪᑕ, ᐱᖁᑎᒥᖕᓂᒃ ᐱᑖᖅᑐᖅᑎᒋᓚᐅᖅᑕᑎᒃ ᐱᑖᖅᕕᒋᓕᕈᒫᕆᕔᑦ, ᓄᖑᕈᑦᔨᔨᒋᓚᐅᖅᑕᑎᒡᓗ ᓄᖑᕈᑎᓕᕐᖕᒥᓗᒋᑦ, ᐊᑕᓂᖅ ᒎᑎ ᐅᖃᖅᐳᖅ.”
11“ᑕᒪᒃᑯᐊ ᑭᖑᕐᖓᒍᑦ ᐅᓪᓗᖅ ᓇᓪᓕᐅᑎᔪᒫᖅᐳᖅ ᒑᒡᒥᐅᑦ ᓄᓇᒥᒃ ᐃᓗᕕᖅᕕᒃᓴᖏᓐᓂᒃ ᓄᓇᖁᑎᑖᖅᑎᑦᓯᓂᕋ ᐄᓴᕅᓕᒥ, ᓇᖅᓴᒥ ᐃᖏᕐᕋᔪᓄᑦ ᐊᖅᑯᑕᐅᕙᒃᑐᒥ ᑕᓯᐅᑉ ᑐᖁᖓᔫᑉ ᓯᕿᓐᓂᓕᖅᕕᐊᑕ ᓇᓛᓃᑦᑐᒥᒃ; ᐃᖏᕐᕋᔪᓄᑦ ᐊᖅᑯᑕᐅᕙᒍᓐᓃᕈᒫᖅᐳᖅ ᒑᒡᒥᐅᑦ ᐅᓇᑕᖅᑎᖁᑎᖏᑦ ᑍᑲᓂ ᐃᓗᕕᖅᑕᐅᔪᒫᕐᖕᒪᑕ; ᓇᖅᓴᖅᓗ ᑍᓐᓇ ᑍᔭᐅᓕᕈᒫᖅᐳᖅ ᕼᐊᒪᓐ-ᒑᒡ ᓇᖅᓴᖓᓂᒃ.+ 
12ᐄᓴᕅᓕᐅᑉ ᑭᖑᕙᖏᑦ ᑕᖅᑭᓂᒃ 7-ᓂᒃ ᑖᒃᑯᓂᖓ ᐃᓗᕕᖅᓯᒌᕋᓱᐊᕈᒫᖅᐳᑦ, ᓄᓇ ᓴᓗᒻᒪᖅᑕᐅᖁᓪᓗᒍ. 
13ᑕᒫᓂ ᓄᓇᖃᖅᑐᓕᒫᑦ ᐃᓗᕕᖅᓯᖃᑕᐅᔪᒫᖅᐳᑦ ᑖᒃᑯᓂᖓ; ᑕᒪᓐᓇᓗ ᐅᐱᒋᔭᐅᑦᔪᑎᒋᔪᒫᖅᐹᑦ ᓂᖅᑐᕐᖕᓇᕐᖕᓂᓐᓂᒃ ᓴᖅᑭᑎᑦᓯᓂᕐᖕᒪ ᐅᓪᓗᖓᓂ, ᐊᑕᓂᖅ ᒎᑎ ᐅᖃᖅᐳᖅ. 
14ᑕᖅᑮᑦ 7-ᑦ ᓈᒃᐸᑕ ᐊᖑᑎᓂᒃ ᑎᓕᔭᐅᔪᖃᕈᒫᖅᐳᖅ ᑎᒥᕕᓂᖅᓯᐅᖅᑎᒃᓴᓂᒃ, ᐃᓗᕕᖅᓯᒪᖏᑦᑐᓪᓗ ᓄᓇᒥ ᐃᓗᕕᖅᑕᐅᖃᑦᑕᕈᒫᖅᐳᑦ, ᓄᓇ ᑕᒪᓐᓇ ᓴᓗᒻᒪᖅᑕᐅᖁᓪᓗᒍ. 
15ᐃᓅᑉ ᓴᐅᓂᕕᓂᖏᓐᓂᒃ ᓇᓂᓯᔭᕌᖓᒥᒃ ᓇᓗᓁᒃᑯᑦᓰᖃᑦᑕᕈᒫᖅᐳᑦ, ᐃᓗᕕᖅᓯᔨᓄᑦ ᐃᓗᕕᖅᑕᐅᖁᓪᓗᒋᑦ ᒑᒡᒥᐅᑦ ᐅᓇᑕᖅᑎᖁᑎᖏᑕ ᐃᓗᕕᖅᑕᐅᕕᖓᓄᑦ ᓇᖅᓴᒦᑦᑐᒧᑦ. 
16ᐃᒡᓗᒐᓴᒡᔪᐊᓪᓗ ᕼᐊᒨᓇᒥᒃ ᐊᑎᖃᓕᕈᒫᖅᐳᑦ. ᑖᒃᑯᓇᓐᖓᑦ ᓄᓇ ᓴᓗᒻᒪᖅᑕᐅᔪᒫᕐᖕᒪᑦ.
17ᐃᕝᕕᓪᓕ, ᐃᓅᑉ ᐃᕐᖕᓂᖓ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑎᖕᒥᐊᑦ ᐊᑦᔨᒌᖏᑦᑐᑦ ᐅᖃᐅᑎᒃᑭᑦ ᐆᒪᔪᓕᒫᓪᓗ ᓇᑎᕐᖕᓇᒦᑦᑐᑦ, ‘ᑲᑎᓪᓗᓯ ᕾᒋᑦᓯ, ᓇᑭᓕᒫᖅ ᑲᑎᖅᓱᖅᓗᓯ ᓂᕆᔭᖅᑐᕆᑦᓯ ᑐᓂᕐᕈᑎᒃᓴᒥᒃ ᓂᕆᕕᒡᔪᐊᕈᑎᒃᓴᒥᒃ ᐃᓕᑦᓯᓐᓄᑦ ᐅᐸᓗᖎᔭᖅᓯᒪᔭᓐᓂᒃ, ᐊᖏᔪᖅᔪᐊᒥᒃ ᑐᓂᕐᕈᑎᒃᓴᒥᒃ ᓂᕆᕕᒡᔪᐊᖅᑐᖃᕈᒫᖅᐳᖅ ᐄᓴᕅᓕᐅᑉ ᖃᖅᑲᖏᓐᓂ, ᓂᕿᓂᒃ ᓂᕆᔪᒃᓴᐅᕗᓯ ᐃᒥᖅᓗᓯᓗ ᐊᐅᖕᒥᒃ. 
18ᓂᕆᔪᒃᓴᐅᕗᓯ ᐊᔪᖏᑦᑐᖅᔪᐊᑦ ᑎᒥᖏᓐᓂᒃ, ᐃᒥᖅᓗᓯᓗ ᓄᓇᒥ ᐊᖓᔪᖅᑳᖅᔪᐊᑦ ᐊᐅᖏᓐᓂᒃ, ᓰᐲᑦ ᐊᖑᓴᓪᓗᖏᑎᑐᑦ, ᓄᕐᕋᐅᔭᖅᑎᑐᓪᓗ, ᒎᑦᓯᑎᑐᑦ, ᐊᖑᓴᓪᓗᖅᑎᑐᓪᓗ, ᖁᐃᒃᓯᑦᓯᐊᕆᔭᐅᓯᒪᔪᑎᑐᑦ ᐹᓴᓂᒥ. 
19ᓂᕆᔪᒃᓴᐅᕗᓯ ᐅᖅᓱᖏᓐᓂᒃ ᐊᕿᐊᑦᑐᖅᓗᓯ, ᐊᐅᖕᒥᒡᓗ ᐃᒥᖅᓗᓯ ᐋᖓᔮᓕᖏᓐᓂᑦᓯᓐᓂ, ᑕᒪᒃᑯᐊ ᑐᓂᕐᕈᑕᐅᓯᒪᕗᑦ ᓂᕆᕕᒡᔪᐊᒃᓴᑦ ᐃᓕᑦᓯᓐᓄᑦ ᐅᐸᓗᖎᔭᖅᓯᒪᔭᒃᑲ. 
20ᓂᕆᕕᖁᑎᓐᓂ ᓂᕆᔪᒃᓴᐅᕗᓯ ᕿᒻᒥᖅᔪᐊᕕᓂᕐᖕᓂᒃ ᐃᑭᒪᔨᐊᕕᓂᖏᓐᓂᒡᓗ, ᐅᓇᑕᖅᑎᓂᒡᓗ ᐊᔪᖏᑦᑐᖅᔪᐊᕕᓂᕐᖕᓂᒃ ᖃᓄᐃᑦᑐᑐᐃᓐᓇᓂᒡᓗ ᐅᓇᑕᖅᑎᕕᓂᕐᖕᓂᒃ,’ ᐊᑕᓂᖅ ᒎᑎ ᐅᖃᖅᐳᖅ.”
21“ᐃᓅᖃᑎᒌᒡᔪᐊᑦ ᐊᑯᕐᖓᓐᓂ ᓂᖅᑐᕐᖕᓇᕐᖕᓂᖅᔪᐊᕋ ᐃᓂᑖᖅᑎᑦᓱᒫᖅᐸᕋ; ᐃᓅᖃᑎᒌᒡᔪᐊᓕᒫᓪᓗ ᑕᑯᔪᒫᖅᐳᑦ ᐋᖅᑭᒃᓱᐃᓂᒃᑯᑦ ᐱᓇᓱᐊᖅᓯᒪᓂᓐᓂᒃ, ᐱᔪᓐᓇᕐᖕᓂᕋᓗ ᐊᑐᖅᓗᒍ ᐱᓇᓱᐊᖅᕕᒋᓯᒪᒐᒃᑭᑦ. 
22ᐄᓴᕅᓕᐅᑉ ᑭᖑᕚᖏᑦ ᖃᐅᔨᔪᒫᖅᐳᑦ ᐅᕙᖓᐅᒐᒪ ᐊᑕᓂᖅ ᑖᒃᑯᐊ ᒎᑎᖓᑦ, ᐅᓪᓗᒥᑦ ᑕᕝᕙᓐᖓᑦ ᐱᒋᐊᖅᓗᓂ ᑭᖑᓂᖓᓂᓗ. 
23ᐃᓅᖃᑎᒌᒡᔪᐊᓪᓗ ᖃᐅᔨᔪᒫᖅᐳᑦ ᐄᓴᕅᓕᐅᑉ ᑭᖑᕚᖏᑦ ᓄᓇᒋᓐᖏᑕᒥᖕᓄᑦ ᐊᐅᓪᓚᕈᑦᔭᐅᓚᕿᓯᒪᖕᒪᑕ ᐱᐅᖏᑦᑐᓕᓯᒪᓂᖏᓐᓄᑦ, ᐊᖏᔪᖅᔪᐊᒥᒃ ᐅᕙᓐᓄᑦ ᐊᔪᖅᑐᓕᓚᐅᕐᖕᒪᑕ ᑮᓇᕋ ᐃᔨᓚᐅᖅᐸᕋ ᑖᒃᑯᓄᖓ ᑐᓂᓚᐅᖅᐸᒃᑲᓗ ᐊᑭᕋᖏᑕ ᐱᔪᓐᓇᕐᖕᓂᖏᓐᓄᑦ, ᓴᕕᒡᔪᐊᒧᓪᓗ ᑐᖁᑕᐅᔪᐃᓐᓇᐅᓚᐅᖅᐳᑦ. 
24ᐱᓂᐊᖅᕕᒋᓚᐅᖅᐸᒃᑲ ᓴᓗᒪᖏᑦᑐᒥᒃ ᐱᓂᐊᖅᓯᒪᓂᖏᑦ ᐊᔪᖅᑐᓕᓂᖏᓪᓗ ᒪᓕᒡᓗᒋᑦ, ᑮᓇᕋᓗ ᐃᔨᓚᐅᖅᐸᕋ ᑖᒃᑯᓄᖓ.
25ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᒫᓐᓇ ᔧᑰᑉ ᑭᖑᕚᖏᑦ ᐅᑎᖅᑎᓐᓂᐊᖅᐸᒃᑲ, ᐄᓴᕅᓕᐅᓪᓗ ᑭᖑᕚᓕᒫᖏᑦ ᓈᒃᑭᒋᓂᐊᖅᐸᒃᑲ; ᐊᑎᕋᓗ ᐃᑦᔪᕐᖕᓁᑦᑐᖅ ᓯᖕᓇᒋᓂᐊᖅᐸᕋ. 
26ᑲᓐᖑᓇᖅᑐᒦᓚᐅᕐᖕᓂᑎᒃ ᐳᐃᒍᕈᒫᖅᐹᑦ, ᐅᒃᐱᕆᔭᒃᓴᐅᖏᑦᑐᓂᒡᓗ ᐱᓂᐊᕐᖕᓂᖃᖃᑦᑕᓚᐅᕐᖕᓂᑎᒃ ᐅᕙᓐᓄᑦ, ᓄᓇᒥᖕᓂ ᐃᓂᓪᓚᖓᑦᓯᐊᓕᕈᑎᒃ ᑲᑉᐱᐊᓱᒃᑎᑕᐅᖃᑦᑕᕈᓐᓁᕈᑎᒡᓗ ᓇᐅᑐᐃᓐᓇᓄᑦ. 
27ᐃᓄᖁᑎᒃᑲ ᐅᑎᖅᑎᓯᒪᓕᕈᒃᑭᑦ ᐃᓄᖕᓂᑦ ᑲᑎᖅᓱᖅᓯᒪᓕᕈᒃᑭᓪᓗ ᐊᑭᕋᖏᑕ ᓄᓇᖏᓐᓂᑦ, ᑖᒃᑯᑎᒎᓇᖅ ᐃᓅᖃᑎᒌᒡᔪᐊᑦ ᖃᐅᔨᑎᑦᓱᒫᖅᐸᒃᑲ ᐃᑦᔪᕐᖕᓁᑦᑑᓂᓐᓂᒃ. 
28ᑕᕝᕙ ᖃᐅᔨᓕᕈᒫᖅᐳᑦ ᐅᕙᖓᐅᒐᒪ ᐊᑕᓂᖅ ᑖᒃᑯᐊ ᒎᑎᖓᑦ ᐊᐅᓪᓚᕈᑦᔭᐅᑎᑦᓯᓚᐅᕋᒪ ᐃᓅᖃᑎᒌᒡᔪᐊᑦ ᐊᑯᕐᖓᓐᓄᑦ, ᑲᑎᖅᓱᓕᕐᖕᒥᒍᒃᑭᓪᓗ ᓇᖕᒥᓂᖅ ᓄᓇᖏᓐᓄᑦ. ᕿᒪᒃᑕᐅᑎᑦᓯᓂᐊᕈᓐᓃᖅᐳᖓᓗ ᐊᒥᐊᒃᑰᔪᓂᒃ ᐃᓅᖃᑎᒌᒡᔪᐊᑦ ᐊᑯᕐᖓᓐᓂ; 
29ᑮᓇᕋᓗ ᐃᔨᓚᐅᖅᓯᒪᓂᐊᕈᓐᓃᖅᐸᕋ ᑖᒃᑯᓄᖓ, ᐊᓂᕐᖕᓂᕋ ᑯᕕᒍᒃᑯ ᐄᓴᕅᓕᐅᑉ ᑭᖑᕚᖏᓐᓄᑦ, ᐊᑕᓂᖅ ᒎᑎ ᐅᖃᖅᐳᖅ.”
