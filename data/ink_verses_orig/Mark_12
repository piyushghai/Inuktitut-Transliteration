1ᔩᓱᓯᐅᓪᓗ ᐊᔪᕆᖅᑐᓕᖅᐰᑦ ᐊᑦᔨᐅᔪᑎᒍᑦ, ᐅᖃᖅᓗᓂ: “ᑍᑦᓱᒪᓂ ᐊᖑᑎᑕᖃᓚᐅᖅᐳᖅ ᐱᕈᖅᓰᕕᖕᒥᓂ ᐱᕈᖅᓯᐊᒃᓴᓂᒃ ᑲᓐᖓᖅᓱᐃᔪᒥᒃ, ᐃᑎᖅᓴᓕᐅᖅᓗᓂᓗ ᕔᓃᑦ ᐃᑦᑏᔭᖅᑕᐅᕕᒃᓴᖓᓂᒃ, ᑕᕝᕙᓂᓗ ᐃᒡᓗᓕᐅᖅᐳᖅ ᐳᖅᑐᔪᒥᒃ ᖃᐅᔨᓴᖅᕕᒃᓴᒥᒃ, ᐱᕈᖅᓰᕕᒡᓗ ᐊᑐᖅᑕᐅᑎᑉᐹ ᑲᒪᔨᐅᓂᐊᖅᑐᓄᑦ, ᐱᔭᕇᕋᒥᓗ ᓄᓇᐅᑉ ᐊᓯᐊᓄᑦ ᐊᐅᓪᓚᖅᐳᖅ. 
2ᐱᕈᖅᑐᓂᒡᓕ ᕔᓂᒃᓴᓂᒃ ᑲᑎᖅᓯᕕᒃ ᓇᓪᓕᐅᑎᖕᒪᑦ, ᐱᔨᒥᓂᒃ ᐂᑎᑦᓯᕗᖅ ᐱᕈᖅᓰᕕᖕᒥᒃ ᑲᒪᔨᐅᑎᑕᒥᓄᑦ, ᑖᓐᓇ ᐂᒃᓯᖁᓪᓗᒍ ᐱᕈᖅᑐᕕᓃᑦ ᐃᓚᖏᓐᓂᒃ ᐱᑎᑕᐅᔪᒪᓪᓗᓂ. 
3ᐱᕈᖅᓰᕕᓕᕆᔪᓪᓕ ᑖᓐᓇ ᑎᒍᕚᑦ ᐋᓐᓂᖅᓯᖅᓗᒍᓗ, ᐅᑎᖅᑎᑉᐹᑦ ᓱᓇᒥᒡᓘᓐᓃᑦ ᓇᒃᓴᖅᑎᓐᓇᓂᑦᔪᒃ. 
4ᐱᕈᖅᓰᕕᖕᒥᒡᓕ ᐱᖁᑎᓕᒃ ᑎᓕᓯᒃᑲᓐᓂᖅᐳᖅ ᐱᔨᒥᓂᒃ, ᑖᒃᑯᐊᓗ ᐱᕈᖅᓰᕕᓕᕆᔪᑦ ᐋᓐᓂᖅᐹᑦ ᓂᐊᖁᐊᒍᑦ, ᒥᑕᐅᑎᒋᓪᓗᒍᓗ ᐊᐅᓪᓚᖅᑎᑉᐹᑦ. 
5ᐱᕈᖅᓰᕕᖁᑎᓕᒡᓗ ᑎᓕᓯᒃᑲᓐᓂᖅᐳᖅ ᐱᔨᒥᒃ ᐊᓯᐊᓂᒃ, ᐱᕈᖅᓰᕕᓕᕆᔪᓪᓗ ᑖᓐᓇ ᑐᖁᑉᐹᑦ; ᐊᓯᖏᓪᓗ ᐅᓄᖅᑐᑦ ᑍᒤᓕᐅᖃᑦᑕᖅᐰᑦ, ᐃᓚᖏᑦ ᐋᓐᓂᖅᓯᖅᓗᒋᑦ ᐃᓚᖏᓪᓗ ᑐᖁᓪᓗᒋᑦ. 
6ᐱᕈᖅᓰᕕᖁᑎᓕᒡᓕ ᑎᓕᔭᒃᓴᑐᐊᖃᓕᖅᐳᖅ ᐃᕐᖕᓂᕐᖕᒥᓂᒃ ᓇᒡᓕᒋᒻᒪᕆᒃᑕᒥᓂᒃ; ᑭᖑᓪᓕᖅᐸᐅᑎᓪᓗᒍᓗ ᐃᕐᖕᓂᓂ ᑎᓕᒋᕚ ᑖᒃᑯᓄᖓ, ᐅᖃᖅᓗᓂ, ‘ᐃᕐᖕᓂᕋ ᐃᓕᕋᒋᓂᐊᖅᐹᑦ.’ 
7ᐱᕈᖅᓰᕕᓕᕆᔪᓪᓕ ᐃᒻᒥᖕᓄᑦ ᐅᖃᖃᑎᒌᓕᖅᐳᑦ, ‘ᑖᓐᓇ ᑕᕝᕙ ᑭᖑᕐᖑᑦᔨᔪᒃᓴᖅ; ᐊᑏ, ᑐᖁᓚᐅᖅᓚᕗᑦ, ᑖᑦᓱᒪ ᑭᖑᕐᖑᑎᔭᒃᓴᖏᑦ ᐱᑖᕆᓂᐊᕋᑦᑎᒍᑦ.’ 
8ᑕᕝᕙ ᑎᒍᕚᑦ ᑐᖁᓪᓗᒍᓗ, ᑎᒥᖓᓗ ᐃᒋᑉᐹᑦ ᐱᕈᖅᓰᕕᐅᑉ ᓯᓚᑖᓄᑦ.
9ᖃᓄᖅᓕ ᑕᕝᕙ ᐱᕈᖅᓰᕕᖁᑎᓕᒃ ᐱᓛᓕᖅᐸ? ᑎᑭᑦᓱᒫᖅᐳᖅ ᐱᕈᖅᓰᕕᓕᕆᔩᑦ ᑐᖁᑦᓴᖅᑐᖅᓗᒋᑦ, ᐱᕈᖅᓰᕕᒡᓗ ᐊᓯᖏᓐᓄᑦ ᑲᒪᒋᔭᐅᖁᓕᕈᒫᖅᐹ. 
10ᐅᓇ ᐅᖃᓕᒫᖅᓯᒪᓐᖏᓚᓯᐅᒃ ᒎᑎᐅᑉ ᐅᖃᐅᓯᖏᓐᓂ?
11ᑕᒪᓐᓇ ᐊᑕᓂᐅᑉ ᐱᓂᐊᓚᐅᖅᐹ,
12ᑖᒃᑯᐊᓕ ᔩᓱᓯ ᑎᒍᓇᓱᐊᕋᓗᐊᖅᐹᑦ, ᐃᓄᒐᓴᒡᔪᐊᓂᒡᓕ ᓯᕘᕋᕗᑦ, ᒪᓗᒍᓱᒐᒥᒃ ᑕᒪᑐᒧᖓ ᐊᑦᔨᐅᔪᒧᑦ ᐅᖃᐅᓯᐅᓂᕐᖕᒥᖕᓂᒃ; ᑍᒤᒻᒪᑦ ᕿᒪᒃᐹᑦ ᐊᓯᐊᓄᐊᓕᖅᓗᑎᒡᓗ.
13ᐹᕋᓰᓪᓕ ᐃᓚᖏᑦ ᐃᕉᑕᓯᐅᓪᓗ ᒪᓕᒃᑎᖏᑕ ᐃᓚᖏᑦ ᔩᓱᓯᒧᐊᖁᔭᐅᕗᑦ, ᔩᓱᓯᒥᒃ ᓱᕖᕈᑦᔨᒋᐊᕈᒪᓪᓗᑎᒃ ᐊᐱᖅᑯᓯᕐᖕᒧᑦ. 
14ᑖᒃᑯᐊᓗ ᔩᓱᓯᒧᐊᕋᒥᒃ ᐅᖃᖅᐳᑦ, “ᐊᔪᕆᖅᑐᐃᔩ ᖃᐅᔨᒪᒐᑦᑕ ᓱᓕᔪᒥᒃ ᐅᖃᖃᑦᑕᕋᕕᑦ, ᐃᓄᐃᓪᓗ ᐃᓱᒪᖏᑦ ᓯᕘᕋᒋᓇᒋᑦ ᓱᓕᑦᓯᐊᖅᑐᒥᒃ ᐅᖃᖅᐸᒃᑲᕕᑦ; ᐃᓄᐃᓪᓗ ᖃᓄᐃᑦᑑᓂᖏᓐᓂᒃ ᑲᒪᒋᖏᓐᓇᕕᒋᑦ, ᐊᔪᕆᖅᑐᖃᑦᑕᕋᕕᒋᓪᓕ ᓱᓕᔪᒥᒃ ᒎᑎᐅᑉ ᐱᓂᐊᖅᑕᐅᖁᔭᖏᓐᓂᒃ. ᐅᖃᐅᑎᓚᐅᖅᑎᒍᑦ, ᐱᖁᔭᑦᑎᓐᓄᑦ ᐊᑭᕋᖅᑐᖅᐹᑦ? ᑖᒃᓰᕈᑎᓂᒃ ᑐᓂᓯᖃᑦᑕᕈᑦᑕ ᓰᓴᕆᒧᑦ? ᐅᕝᕙᓗ ᑐᓂᖃᑦᑕᕆᐊᖃᓐᖏᓚᕗᑦ?”
15ᔩᓱᓯᐅᓪᓗ ᐱᖏᑦᓯᖅᓱᕋᓱᐊᕐᖕᓂᖏᑦ ᖃᐅᔨᒪᒐᒥᒋᑦ ᐅᖃᐅᑎᕔᑦ, “ᓱᖕᒫᑦ ᐅᕙᓐᓂᒃ ᐆᒃᑐᕋᓱᐊᖅᐱᓰ? ᑮᓇᐅᔭᖅ ᕾᑕᐅᓚᐅᖅᓕ, ᑕᑯᓚᐅᖅᓚᒍ.”
16ᑮᓇᐅᔭᒥᒡᓗ ᑐᓂᓯᕕᒋᕚᑦ. ᔩᓱᓯᐅᓪᓗ ᐊᐱᕆᕔᑦ, “ᑭᓇᐅᒧᓇ ᑮᓇᓐᖑᐊᖓ? ᑭᐊᓗ ᐊᑎᖓ ᑎᑎᕋᖅᓯᒪᕚ?”
17ᑕᕝᕙ ᔩᓱᓯᐅᑉ ᐅᖃᐅᑎᕔᑦ, “ᐊᖓᔪᖅᑳᖅᔪᐊᖅ ᓰᓴᕆ ᑐᓂᓯᕕᒋᓯᐅᒃ, ᓰᓴᕆᐅᑉ ᐱᖏᓐᓂᒃ, ᒎᑎᓗ ᑐᓂᓯᕕᒋᓯᐅᒃ ᒎᑎᐅᑉ ᐱᖏᓐᓂᒃ.”
18ᑭᖑᓂᖓᒍᓪᓗ ᓵᑦᔫᓰᑦ ᐅᐸᒃᐹᑦ, ᑖᒃᑯᐊ ᐃᓄᖕᓂᒃ ᑐᖁᖓᔪᓂᑦ ᒪᑭᕝᕕᒃᓴᖃᖏᓐᓂᕅᕙᒃᑐᑦ, ᔩᓱᓯᒧᐊᖅᐳᑦ ᐊᐱᕆᓪᓗᒍᓗ ᐅᖃᖅᐳᑦ, 
19“ᐊᔪᕆᖅᑐᐃᔩ, ᒨᓯᓯᐅᑉ ᐱᖁᔭᖅᑖᖅᑎᓚᐅᖅᐹᑎᒍᑦ, ‘ᐊᖑᑦ ᓄᓕᐊᓕᒃ ᑐᖁᒃᐸᑦ ᕿᑐᕐᖓᖅᑖᓚᐅᕋᓂ, ᑕᕝᕙ ᓄᑲᖓᑕ ᐅᐃᒡᒐᕐᖕᓂᖅ ᓄᓕᐊᖅᑖᕆᔭᒃᓴᕆᕚ ᑖᒃᑯᐊᒃ ᕿᑐᕐᖓᖅᑖᖁᓪᓗᒋᒃ, ᕿᑐᕐᖓᖏᓪᓗ ᑐᖁᓚᐅᖅᑐᒧᑦ ᕿᑐᕐᖓᕆᔭᐅᓂᕋᖅᑕᐅᖁᓪᓗᒋᑦ.’ 
20ᑍᑦᓱᒪᓂ ᓄᑲᕇᒃᑕᖃᓚᐅᖅᐳᖅ ᐊᖑᑎᓂᒃ 7-ᓂᒃ; ᐊᖓᔪᒃᓕᖅᐹᖅ ᓄᓕᐊᓂᒃᐳᖅ, ᕿᑐᕐᖓᖅᑖᓚᐅᕋᓂᓗ ᑐᖁᕗᖅ. 
21ᑕᕝᕙ ᓄᑲᖓᑕ ᐊᕐᖕᓇᖅ ᓄᓕᐊᖅᑖᕆᕚ, ᑖᓐᓇᑦᑕᐅᖅ ᑐᖁᒋᕗᖅ ᕿᑐᕐᖓᖅᑖᓚᐅᕋᓂ; ᓄᑲᖓᑕᓗ ᐱᖓᔪᖓᑦ ᑍᒫᑦᓮᓐᓇᖅ ᐱᒋᕗᖅ. 
22ᑖᒃᑯᐊᓗ ᓄᑲᕇᑦ 7-ᑦ ᑖᑦᓱᒥᖓ ᐊᕐᖕᓇᒥᒃ ᓄᓕᐊᓂᓚᐅᖅᐳᑦ, ᑕᒪᕐᖕᒥᒃ ᕿᑐᕐᖓᖅᑖᓚᐅᕋᑎᒃ ᑐᖁᓚᐅᖅᐳᑦ. ᑭᖑᓪᓕᖅᐸᐅᓪᓗᓂᓕ ᑖᓐᓇ ᐊᕐᖕᓇᖅ ᑐᖁᒋᕗᖅ. 
23ᑐᖁᖓᔪᓪᓕ ᒪᑭᑉᐸᑕ ᒪᑭᕝᕕᒃᓴᐅᔪᒫᖅᑐᒥ, ᓇᓪᓕᐊᑦᑕᓕ ᑖᓐᓇ ᐊᕐᖕᓇᖅ ᓄᓕᐊᕆᓛᖅᐸᐅᒃ? ᑖᒃᑯᐊ ᖃᑕᓐᖑᑎᒌᑦ 7-ᑦ ᑕᒪᕐᖕᒥᒃ ᓄᓕᐊᕆᓚᐅᖅᒪᑦᔪᒃ?”
24ᔩᓱᓯᐅᑉ ᐅᖃᐅᑎᕔᑦ, “ᑍᒤᑦᓱᒫᓐᖏᓚᖅ ᑕᒻᒪᖅᓯᒪᒻᒪᕆᒃᑲᑦᓯ, ᒎᑎᐅᑉ ᐅᖃᐅᓯᖏᑦ ᖃᐅᔨᒪᖏᓐᓇᑦᓯᐅᒃ ᒎᑎᐅᓪᓗ ᐱᔪᓐᓇᕐᖕᓂᖓ ᖃᐅᔨᒪᓇᒍ. 
25ᑐᖁᖓᔪᓪᓕ ᒪᑭᒃᑯᑎᒃ, ᓄᓕᐊᓂᒍᒫᓐᖏᓚᑦ ᐅᐃᓂᒃᑐᖃᕈᒫᕋᑎᒡᓗ, ᐂᖏᓖᑎᑐᓪᓕ ᕿᓚᖕᒦᑦᑐᑎᑐᑦ ᑍᒤᑦᓱᒫᖅᐳᑦ. 
26ᑐᖁᖓᔪᓪᓕ ᒪᑭᑎᑕᐅᓂᖓᓂᒃ ᐅᖃᖅᓯᒪᔪᓂᒃ ᐊᒡᓚᖕᓂ ᐊᑐᐊᖅᓯᓚᐅᖅᓯᒪᓐᖏᓚᓰ? ᒨᓯᓯᐅᑉ ᐊᒡᓚᖏᓐᓂ ᐅᖃᐅᓯᖃᖅᑐᓂᒃ ᐅᖅᐱᒐᕐᖕᒥᒃ ᐃᑯᐊᓚᔪᒥᒃ, ᑕᕝᕙᓂ ᐅᓂᒃᑲᐅᓯᕐᖕᒥ ᒎᑎᐅᑉ ᒨᓯᓯ ᐅᖃᐅᑎᓚᐅᕐᖕᒪᒍ, ‘ᐅᕙᖓᐅᕗᖓ ᐂᕝᕙᕋᕼᐋᒻ ᒎᑎᖓ, ᐂᓴᑭᐅᓪᓗ ᒎᑎᖓ, ᔧᑰᓪᓗ ᒎᑎᖓ.’ 
27ᒎᑎᓕ ᐃᓅᔪᓄᑦ ᒎᑎᐅᕗᖅ, ᑐᖁᖓᔪᓪᓕ ᒎᑎᒋᓐᖏᓛᑦ; ᑍᒤᒻᒪᑦ ᑕᒻᒪᖅᓯᒪᓪᓚᕆᒃᐳᓯ.”
28ᐱᖁᔭᓂᒡᓕ ᐃᓕᓮᔩᑦ ᐃᓚᖓᑦ ᑕᒪᑐᒥᖓ ᐅᖃᖃᑎᒌᒃᑎᓪᓗᒋᑦ ᑐᓵᕗᖅ, ᑕᑯᒐᒥᓗ ᔩᓱᓯᐅᑉ ᓵᑦᔫᓰᑦ ᑭᐅᑦᓯᐊᕐᖕᒪᒋᑦ, ᑍᒤᒻᒪᑦ ᔩᓱᓯᒧᐊᖅᐳᖅ ᐊᐱᕆᓪᓗᒍᓗ, “ᓇᓪᓕᐊᑦ ᐱᖁᔭᓂᑦ ᑕᒤᓐᓂᑦ ᓯᕗᓪᓕᖅᐸᐅᔭᕆᐊᖃᖅᐸ?”
29ᔩᓱᓯᐅᑉ ᑭᐅᕚ, “ᐅᓇ ᑕᕝᕙ ᓯᕗᓪᓕᖅᐸᐅᔪᖅ ᐱᖁᔭᓂᑦ, ‘ᓈᓚᒋᑦ, ᐄᓴᕅᓕ: ᐊᑕᓂᖅ ᒎᑎᕗᑦ, ᑖᓐᓇ ᐊᑕᓂᑑᕗᖅ; 
30ᐊᑕᓂᖅᓗ ᒎᑎᒋᔧᑦ ᓇᒡᓕᒋᔭᒃᓴᕆᕙᑦ ᐆᒻᒪᑎᖕᓄᑦ ᐃᓘᓐᓈᓄᑦ, ᑕᕐᖕᓂᕐᖕᓄᓪᓗ ᐃᓘᓐᓈᓄᑦ, ᐃᓱᒪᖕᓄᓪᓗ ᐃᓘᓐᓈᓄᑦ, ᐱᔪᓐᓇᕐᖕᓂᕐᖕᓄᓪᓗ ᐃᓘᓐᓈᓄᑦ.’ 
31ᐂᑉᐸᖓᓗ ᐃᒤᓕᕗᖅ, ‘ᐃᓅᖃᑏᑦ ᓇᒡᓕᒋᔭᒃᓴᕆᕙᑦ ᓇᖕᒥᓂᖅ ᓇᒡᓕᒋᓂᖅᑐᑦ.’ ᐊᓯᖏᓐᓂᒃ ᑖᒃᑯᓇᖓᑦ ᐱᓪᓚᕆᐅᓂᖅᓴᓂᒃ ᐱᖁᔭᖅᑕᖃᓐᖏᓚᖅ.”
32ᐱᖁᔭᓂᒡᓗ ᐃᓕᓮᔨ ᔩᓱᓯᒧᑦ ᐅᖃᖅᐳᖅ, “ᐊᔪᕆᖅᑐᐃᔩ, ᓱᓕᑦᓯᐊᖅᐳᑎᑦ; ᑕᒪᓐᓇ ᓱᓕᖕᒪᑦ ᓲᖅᓗ ᐅᖃᕋᕕᑦ, ᐊᑕᓂᖅ ᑭᓯᒥ ᐊᑕᐅᓯᐅᖕᒪᑦ, ᑖᑦᓱᒪᓗ ᐊᓯᐊᓂᒃ ᒎᑎᑕᖃᓐᖏᓚᖅ, ᑖᓐᓇᑐᐊᖅ ᑭᓯᐊᓂ. 
33ᐃᓄᒃ ᒎᑎᒥᒃ ᓇᒡᓕᒍᓱᒃᑐᒃᓴᐅᖕᒪᑦ ᐆᒻᒪᑎᒥᓄᑦ ᐃᓘᓐᓈᓄᑦ, ᐃᓱᒪᒥᓄᓪᓗ ᐃᓘᓐᓈᓄᑦ, ᐱᔪᓐᓇᕐᖕᓂᕐᖕᒥᓄᓪᓗ ᐃᓘᓐᓈᓄᑦ, ᐃᓅᖃᑎᒥᓂᒡᓗ ᓇᒡᓕᒍᓱᒃᑐᒃᓴᐅᓪᓗᓂ ᐃᒻᒥᓂᒃ ᓇᒡᓕᒋᓂᕐᖕᒥᑐᑦ, ᑖᒃᑯᐊᒃ ᐱᓪᓚᕆᐅᓂᖅᓴᐅᕘᒃ ᑐᓂᕐᕈᓯᕐᖕᓂᓕᒫᓂᑦ ᐆᑕᒃᓴᓂᒃ ᑐᓂᕐᕈᑎᒃᓴᓂᓪᓗ.”
34ᔩᓱᓯᐅᓪᓕ ᖃᐅᔨᒐᒥᐅᒃ ᑭᒡᒍᓯᖓ ᓯᓚᑐᔪᒻᒪᕆᐅᖕᒪᑦ, ᐅᖃᐅᑎᕚ, “ᒎᑎᐅᑉ ᐊᑕᓂᐅᕕᖓᑕ ᖃᓂᒋᔮᓃᓕᖅᐳᑎᑦ.”
35ᔩᓱᓯᓗ ᑐᒃᓯᐊᖅᕕᒡᔪᐊᕐᖕᒥ ᐊᔪᕆᖅᑐᐃᓪᓗᓂ, ᐅᖃᖅᐳᖅ, “ᓱᖕᒪᓂᒃᑯᐊ ᐱᖁᔭᓂᒃ ᐃᓕᓮᔩᑦ ᐅᖃᖅᐸᑦ ᙭ᔅᑑᓯ ᑍᕕᑎᒧᑦ ᑭᖑᕚᕆᔭᐅᓂᐊᕐᖕᓂᕋᖅᓗᒍ? 
36ᑍᕕᑎ ᐊᓂᕐᖕᓂᕐᖕᒧᑦ ᐃᑦᔪᕐᖕᓁᑦᑐᒧᑦ ᐃᓱᒪᑖᖅᑎᑕᐅᓪᓗᓂ ᐅᖃᓚᐅᖅᐳᖅ:
37ᑍᕕᑎᐅᑉ ᐊᑕᓂᕐᖕᒥᓂᒃ ᑍᖕᒪᒍ; ᖃᓄᖅ ᑕᕝᕙ ᙭ᔅᑑᓯ ᑍᕕᑎᐅᑉ ᑭᖑᕚᕆᒐᔭᖅᐸᐅᒃ?”
38ᐊᔪᕆᖅᑐᖅᓗᒋᑦ ᐃᒫᒃ ᐅᖃᖅᐳᖅ, “ᖃᐅᔨᓴᑦᓯᐊᕆᑦᓯ ᐱᖁᔭᓂᒃ ᐃᓕᓮᔨᓂᒃ, ᐱᓱᑲᑕᒍᒪᕙᖕᒪᑕ ᐊᓐᓄᕌᖅᓯᒪᓗᑎᒃ ᑕᑭᔪᓂᒃ ᐅᓕᒡᔪᐊᓂᒃ, ᐃᒃᐱᒋᔭᐅᑦᓯᐊᖅᓗᑎᒡᓗ ᓂᓪᓕᐅᑦᔭᐅᔪᒪᕙᒃᓗᑎᒃ ᓂᐅᕕᖅᕕᖕᓂ. 
39ᔫᑎᓪᓗ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓐᓂ ᐱᐅᓂᖅᐹᓂ ᐃᒃᓯᕙᐅᑕᖃᕈᒪᕗᑦ, ᐅᐱᓐᓇᕐᖕᓂᖅᐹᓂᓗ ᐃᓂᖃᕈᒪᕙᒃᓗᑎᒃ ᓂᕆᕕᒃᔪᐊᖅᑐᖃᖅᑎᓪᓗᒍ. 
40ᐅᐃᒡᒐᕐᖕᓃᓪᓗ ᓴᖐᑦᑐᕐᖕᓂᐊᒐᕆᓪᓗᒋᑦ ᐱᖁᑎᖏᓐᓂᒃ ᐋᑎᕆᕙᒃᐳᑦ ᐊᖏᕐᕋᖏᓐᓂᑦ, ᑭᖑᓂᖓᒍᓪᓗ ᑕᑯᓐᓇᖅᑕᐅᔪᒪᓪᓗᑎᒃ ᑕᑭᔪᓂᒃ ᑐᒃᓯᐅᑎᖃᑦᑕᖅᐰᑦ. ᑍᒤᒻᒪᑦ ᓱᒋᐊᖅᑕᐅᓂᒃᓴᖏᑦ ᐊᖏᓂᒃᓴᐅᔪᒫᖅᐳᑦ.”
41ᔩᓱᓯᓕ ᑐᒃᓯᐊᖅᕕᒡᔪᐊᑉ ᑮᓇᐅᔧᖅᕕᖓᑕ ᖃᓂᒋᔮᓄᑦ ᐃᖏᑉᐳᖅ, ᑕᑯᓐᓈᓕᖅᐳᖅᓗ ᐃᓄᖕᓂᒃ ᑮᓇᐅᔧᖅᕕᖕᒧᑦ ᐃᓕᐅᖅᑬᔪᓂᒃ. ᐅᓄᖅᑐᑦ ᐊᒃᓱᐃᑦᑐᑦ ᑐᓂᓯᕗᑦ ᑮᓇᐅᔭᓂᒃ ᐅᓄᖅᑐᓂᒃ. 
42ᑭᖑᕐᖓᒍᓪᓕ ᐅᐃᒡᒐᕐᖕᓂᖅ ᐊᒃᓱᔪᖅ ᑕᒪᐅᓐᖓᕆᕗᖅ, ᐃᓕᓯᕗᖅᓗ ᑮᓇᐅᔮᖕᓂᒃ ᒪᕐᕉᖕᓂᒃ ᒥᑭᔪᑯᓘᖕᓂᒃ. 
43ᐃᓕᓐᓂᐊᖅᑎᓂᓗ ᕾᖁᓪᓗᒋᑦ ᐅᖃᐅᑎᕔᑦ, “ᓱᓕᔪᒥᒃ ᐅᖃᐅᑎᕙᑦᓯ, ᑖᓐᓇ ᐅᐃᒡᒐᕐᖕᓂᖅ ᐊᒃᓱᔪᖅ ᑐᓂᓯᕗᖅ ᐊᖏᓂᖅᐹᒥᒃ ᐊᓯᓕᒫᒥᓂᑦ. 
44ᐊᓯᖏᑦ ᑐᓂᓯᕗᑦ ᐊᑐᕐᖕᓂᐊᖏᑕᒥᖕᓂᒃ ᐊᔪᖅᓴᖏᑦᑑᒐᒥᒃ; ᐅᓇᓕ ᐊᕐᖕᓇᖅ ᐊᔪᖅᓴᖅᑑᓪᓗᓂ ᑐᓂᓯᕗᖅ ᐱᖁᑎᑐᐊᒥᓂᒃ, ᐃᓅᑦᔪᑎᒃᓴᑐᐊᒥᓂᒡᓗ.”
