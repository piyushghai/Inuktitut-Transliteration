1ᐃᓄᐃᑦ ᓄᓇᓖᑦ ᔨᕼᐅᐊᕼᐊᔨ ᓂᕈᐊᖅᐹᑦ ᔫᓮᐊᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᓐᖑᖅᑎᓪᓗᒍᓗ ᐊᑖᑕᖓᑕ ᐃᓂᖓᓄᑦ ᔪᕉᓴᓚᒥ. 
2ᔪᐊᕼᐊᔾ ᐊᕐᕌᒍᖃᓚᐅᖅᐳᖅ 23-ᓂᒃ ᐊᖓᔪᖅᑳᖅᔪᐊᓐᖑᖅᑎᓪᓗᒍ; ᐊᐅᓚᑦᓯᓚᐅᖅᐳᖅᓗ ᑕᖅᑭᓂᒃ ᐱᖓᓱᓂᒃ ᔪᕉᓴᓚᒥ. 
3ᐃᑦᔨᑉᑎᒥᐅᓪᓕ ᐊᖓᔪᖅᑳᖅᔪᐊᖓᑕ ᐊᖓᔪᖅᑲᐅᕕᖓᓂᑦ ᐲᖅᑎᑉᐹ ᔪᕉᓴᓚᒥᑦ ᓄᓇᓖᓪᓗ ᐊᑭᓕᒐᒃᓴᓕᐅᖅᐰᑦ ᑐᓂᓯᖃᖅᑕᖁᓪᓗᒋᑦ 100-ᓂᒃ ᑖᓚᓐᑎᓂᒃ ᓯᐅᓪᕕᕆᓂᒃ ᐊᑕᐅᓯᕐᖕᒥᒡᓗ ᑖᓚᓐᑎᒥᒃ ᒎᓗᒥᒃ. 
4ᐃᑦᔨᑉᑎᒥᐅᓪᓗ ᐊᖓᔪᖅᑳᖅᔪᐊᖓᑕ ᐃᓔᐊᑭᒻ ᔪᐅᕼᐊᔅ ᖃᑕᓐᖑᑖ ᐊᖓᔪᖅᑳᖅᔪᐊᓐᖑᖅᑎᑉᐹ ᔫᑕᒧᑦ ᔪᕉᓴᓚᒧᓪᓗ, ᐊᑎᖓᓗ ᐊᓯᑦᔨᖅᐹ ᔨᕼᐅᐃᐊᑭᒻᒥᒃ; ᓂᑰᓪᓗ ᔪᐊᕼᐊᔾ ᑖᑦᓱᒪ ᖃᑕᓐᖑᑎᖓ ᐊᐅᓪᓚᕈᑎᕚ ᐃᑦᔨᑉᑎᒧᑦ.
5ᔨᕼᐅᐃᐊᑭᒻ ᐊᕐᕌᒍᖃᓚᐅᖅᐳᖅ 25-ᓂᒃ ᐊᖓᔪᖅᑳᖅᔪᐊᓐᖑᖅᑎᓪᓗᒍ, ᐊᖓᔪᖅᑳᖑᓚᐅᖅᐳᖅᓗ ᐊᕐᕌᒍᓂᒃ 11-ᓂᒃ ᔪᕉᓴᓚᒥ. ᐱᓂᐊᕐᖕᓂᖃᓚᐅᖅᐳᖅᓗ ᐱᐅᖏᑦᑐᓂᒃ ᐊᑕᓂᐅᑉ ᒎᑎᖓᑕ ᑕᑯᓐᓇᖅᑕᖓᒍᑦ. 
6ᑕᕝᕙ ᓂᐱᑯᓁᓴ ᐹᐱᓘᓂᐅᑉ ᐊᖓᔪᖅᑳᖅᔪᐊᖓ ᑎᑭᑉᐳᖅ ᐅᓇᑕᕆᐊᖅᓗᓂ ᑖᑦᓱᒥᖓ, ᐊᑦᓱᖏᖅᓱᖅᐹᓗ ᐊᖅᓵᖅᑑᔭᓄᑦ ᐊᑦᓱᖏᐅᑎᓄᑦ ᐊᐅᓪᓚᕈᑎᓪᓗᒍᓗ ᐹᐱᓘᓂᒧᑦ. 
7ᓂᐱᑯᓁᓴᐅᓪᓗ ᐱᖁᑏᑦ ᐃᓚᖏᑦ ᐊᑕᓂᐅᑉ ᐃᒡᓗᖓᓃᑦᑐᑦ ᐹᐱᓘᓂᒧᑦ ᐊᐅᓪᓚᕈᑎᕔᑦ ᐃᓕᓪᓗᒋᓪᓗ ᐊᖓᔪᖅᑳᖅᔪᐊᒃᑯᕕᖕᒥᓄᑦ ᐹᐱᓘᓂᒦᑦᑐᒧᑦ. 
8ᔨᕼᐅᐃᐊᑭᐅᓪᓕ ᐱᓂᐊᕐᖕᓂᖏᑕ ᐃᓚᖏᑦ, ᓇᕐᕈᓇᖅᑐᓪᓗ ᐱᓂᐊᕐᖕᓂᕆᓚᐅᖅᑕᖏᑦ, ᑖᑦᓱᒪᓗ ᓈᒻᒪᖏᑦᑐᓕᓂᖏᑦ, ᑕᑯᒋᑦ, ᐊᒡᓚᒃᓯᒪᕗᑦ ᐄᓴᕅᓕᒥᐅᑉ ᔫᑕᒥᐅᓪᓗ ᐊᖓᔪᖅᑳᖅᔪᐊᖏᑕ ᐊᒡᓚᓯᒪᔪᖁᑎᖏᓐᓂ; ᐃᕐᖕᓂᖓᓗ ᔨᕼᐅᐃᐊᑭᓐ ᐊᖓᔪᖅᑳᖅᔪᐊᓐᖑᖅᐳᖅ ᑖᑦᓱᒪ ᐃᓂᖓᓂ.
9ᔨᕼᐅᐃᐊᑭᓐ ᐊᕐᕌᒍᖃᓚᐅᖅᐳᖅ 8-ᓂᒃ+ ᐊᖓᔪᖅᑳᖅᔪᐊᓐᖑᖅᑎᓪᓗᒍ, ᐊᐅᓚᑦᓯᓚᐅᖅᐳᖅᓗ ᔪᕉᓴᓚᒥ ᑕᖅᑭᓂᒃ ᐱᖓᓱᓂᒃ ᐅᓪᓗᓂᒡᓗ 10-ᓂᒃ. ᐱᐅᖏᑦᑐᓕᓚᐅᖅᐳᖅᓗ ᐊᑕᓂᐅᑉ ᑕᑯᓐᓇᖅᑕᖓᒍᑦ. 
10ᐊᕐᕌᒎᑉ ᐱᒋᐊᕐᖕᓂᖓᓂ ᐊᖓᔪᖅᑳᖅᔪᐊᖅ ᓂᐱᑯᓁᓴ ᑎᓕᓯᓪᓗᓂ ᑎᒍᔭᐅᑎᑉᐹ ᐹᐱᓘᓂᒧᐊᕈᑦᔭᐅᑎᓪᓗᒍᓗ, ᐱᒃᑯᒥᓇᖅᑐᑦ ᐱᖁᑏᑦ ᐊᑕᓂᐅᑉ ᐃᒡᓗᖓᓂᑦ ᓇᒃᓴᖅᑕᐅᑎᓪᓗᒋᑦ, ᔨᑎᑬᐊᓗ, ᔨᕼᐅᐃᐊᑭᐅᑉ ᖃᑕᓐᖑᑎᖓ ᐊᖓᔪᖅᑳᖅᔪᐊᓐᖑᖅᑎᑉᐹ ᔫᑕᒧᑦ ᔪᕉᓴᓚᒧᓪᓗ.
11ᔨᑎᑬᐊ ᐊᕐᕌᒍᖃᓚᐅᖅᐳᖅ 21-ᓂᒃ ᐊᖓᔪᖅᑳᖅᔪᐊᓐᖑᖅᑎᓪᓗᒍ, ᐊᖓᔪᖅᑳᖑᓚᐅᖅᐳᖅᓗ ᐊᕐᕌᒍᓂᒃ 11-ᓂᒃ ᔪᕉᓴᓚᒥ. 
12ᑖᓐᓇᑦᑕᐅᖅ ᐱᐅᖏᑦᑐᓕᓚᐅᖅᐳᖅ ᐊᑕᓂᐅᑉ ᒎᑎᖓᑕ ᑕᑯᓐᓇᖅᑕᖓᒍᑦ. ᐃᒻᒥᓂᒃ ᒥᑭᒡᓕᑎᓚᐅᓐᖏᓚᖅ ᔨᕆᒤᐊᒧᑦ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓄᑦ, ᑖᑦᓱᒧᖓ ᐅᖃᓪᓚᖃᑦᑕᓚᐅᖅᑐᒧᑦ ᐊᑕᓂᐅᑉ ᐅᖃᖅᑕᐅᖁᔭᖓᓂᒃ.
13ᑖᓐᓇᑦᑕᐅᖅ ᐊᑭᕋᖅᑐᓕᓚᐅᖅᐳᖅ ᐊᖓᔪᖅᑳᖅᔪᐊᒥᒃ ᓂᐱᑯᓁᓴᒥᒃ, ᑖᑦᓱᒪ ᐊᖏᒻᒪᕆᒃᑎᓗᓂᐅᒃ ᐅᖃᕕᒃᑎᓚᐅᖅᑎᓪᓗᓂᐅᒃ ᒎᑎᒃᑯᑦ ᓈᓚᑦᓯᐊᕐᖕᓂᐊᕐᖕᓂᕋᖅᓗᓂ; ᐃᒻᒥᓂᒃ ᐅᓗᕆᐊᑦᑍᑦᑑᑎᓪᓗᓂ ᐆᒻᒪᑎᓂ ᓯᑎᔪᕈᖅᑎᓪᓗᒍ ᓵᑦᑐᒪᓚᐅᓐᖏᓚᖅ ᐊᑕᓂᕐᖕᒧᑦ, ᐄᓴᕅᓕᒥᐅᑦ ᒎᑎᖓᓄᑦ. 
14ᑐᓂᕐᕈᓯᖅᑎᑦᓯᔩᑦᑕᐅᖅ ᓯᕗᓕᖅᑎᖏᑦ ᐃᓄᐃᓪᓗ ᓈᒻᒪᖏᑦᑐᓕᕙᓪᓕᐊᓚᐅᖅᐳᑦ, ᐃᓅᖃᑎᒌᒡᔪᐊᑦ ᓇᕐᕈᓇᖅᑐᓕᓂᖏᓐᓂᒃ ᒪᓕᒃᓗᑎᒃ; ᐊᑕᓂᐅᓪᓗ ᐃᒡᓗᖓ ᓴᓗᒤᓕᖅᑎᓚᐅᖅᐹᑦ ᑖᑦᓱᒪ ᐃᑦᔪᕐᖕᓁᓕᑎᓚᐅᖅᑕᖓ ᔪᕉᓴᓚᒥ. 
15ᑖᑦᓱᒪ ᐊᑕᓂᐅᑉ, ᓯᕗᓕᖏᑕ ᒎᑎᖓᑕ ᑎᓕᓯᕕᒋᓪᓗᒋᑦ ᐃᓂᖅᑎᖃᑦᑕᓚᐅᖅᐰᑦ ᐅᖃᖅᑎᒥᒍᑦ, ᐃᓄᖁᑎᓂ ᐃᓚᑦᓱᒋᒐᒥᒋᑦ ᐃᒡᓗᓗ ᐃᓂᒃᓴᕆᔭᓂ ᓴᐳᑎᔪᒪᓪᓗᒍ. 
16ᑖᒃᑯᐊᓕ ᒥᑕᐅᑎᖃᖃᑦᑕᓚᐅᖅᐳᑦ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᓐᓂᒃ, ᐅᖃᐅᓯᖏᓪᓗ ᓈᓚᒍᒪᓇᒋᑦ, ᐅᖃᖅᑎᖏᑦ ᒥᑕᐅᑎᒋᓪᓗᒋᑦ ᐅᖃᕐᖕᓂᖅᓗᒡᕕᒋᖃᑦᑕᓚᐅᖅᐰᑦ, ᐊᑕᓂᐅᑉ ᓂᓐᖓᐅᓯᖓ ᐃᓄᖁᑎᒥᓄᑦ ᑎᑭᓚᐅᖅᑎᓐᓇᒍ, ᑖᒃᑯᐊᓗ ᐱᐅᓕᔭᐅᕕᒃᓴᖃᕈᓐᓃᓚᐅᖅᐳᑦ.
17ᑍᒤᒻᒪᑦ ᑎᑭᑕᐅᑎᓚᐅᖅᐰᑦ ᑲᐅᓪᑎᐊᒥᐅᑦ ᐊᖓᔪᖅᑳᖅᔪᐊᖓᓄᑦ, ᑖᑦᓱᒪ ᐊᖑᑏᑦ ᐃᓅᓱᒃᑐᖁᑎᖏᑦ ᑐᖁᓚᐅᖅᐰᑦ ᓴᕕᒡᔪᐊᒧᑦ ᐃᒡᓗᖏᓐᓂ ᐃᑦᔪᕐᖕᓁᑦᑐᕕᖕᒥᓗ, ᐃᓚᑦᓱᒋᓇᒋᑦ ᐊᖑᑏᑦ ᐃᓅᓱᒃᑐᑦ ᐊᕐᖕᓁᓪᓗ ᐅᐃᒡᒐᓱᐃᑦ, ᐃᑦᑐᐃᑦ ᐃᓄᑐᕾᓪᓗ; ᑖᑦᓱᒪ ᑐᓂᔧᓐᓇᕆᓚᐅᖅᐰᑦ ᑖᑦᓱᒧᖓ. 
18ᒎᑎᐅᑉ ᐃᒡᓗᖓᓃᑦᑐᑦ ᐱᖁᑎᓕᒫᑦ, ᒥᑭᔪᑦ ᐊᖏᔪᓪᓗ, ᐊᑕᓂᐅᓪᓗ ᐃᒡᓗᖓᓂ ᑮᓇᐅᔭᖃᐅᑏᑦ, ᐊᖓᔪᖅᑳᖅᔪᐊᑉ ᐊᖓᔪᖅᑳᖁᑎᖏᑕᓗ ᑮᓇᐅᔭᖃᐅᑎᓕᒫᖏᑦ, ᐊᑕᖏᖅᓗᒋᑦ ᐊᐅᓪᓚᕈᑎᓚᐅᖅᐰᑦ ᐹᐱᓘᓂᒧᑦ. 
19ᒎᑎᐅᓪᓗ ᐃᒡᓗᖓ ᐃᑯᐊᓪᓚᓚᐅᖅᐹᑦ, ᔪᕉᓴᓚᐅᓪᓗ ᐊᕙᓗᖅᔪᐊᖓ ᓯᖁᑦᑎᖅᓗᒍ, ᐊᖓᔪᖅᑳᖅᔪᐊᓪᓗ ᐃᒡᓗᖅᔪᐊᓕᒫᖏᑦ ᐃᑯᐊᓪᓚᒃᐰᑦ, ᐱᒋᔭᐅᔪᓪᓗ ᐱᔪᒥᓇᖅᑐᓕᒫᑦ ᐊᓯᕈᖅᓗᒋᑦ. 
20ᓴᕕᒡᔪᐊᒧᓪᓗ ᑐᖁᑕᐅᖏᑦᑐᓕᒫᑦ ᐊᐅᓪᓚᕈᑎᕔᑦ ᐹᐱᓘᓂᒧᑦ, ᑖᑦᓱᒧᖓᓗ ᐱᔨᐅᓕᖅᐳᑦ ᐃᕐᖕᓂᖏᓐᓄᓪᓗ ᐴᕐᓯᐊᒥᐅᑉ ᐊᖓᔪᖅᑲᐅᕕᖓ ᐊᐅᓚᑦᓯᓕᓚᐅᖅᑎᓐᓇᒍ. 
21ᑕᕝᕙ ᐊᑕᓂᐅᑉ ᐅᖃᐅᓯᖏᑦ ᓇᓚᐅᑦᓯᓚᐅᖅᐳᑦ ᔨᕆᒤᐊᒃᑯᑦ ᐅᖃᐅᓯᕆᓚᐅᖅᑕᖏᑦ, “ᓄᓇ ᖁᕕᐊᓲᑎᖃᕈᒫᖅᐳᖅ ᓴᐸᑎᒥᒃ. ᓵᓚᐅᓯᒪᓂᓕᒫᒥᖕᓂ ᐅᓪᓗᓂᒃ ᓴᐸᑎᒥᒃ ᐊᑐᕈᒫᖅᐳᑦ, ᐊᕐᕌᒍᐃᑦ 70-ᑦ ᓈᓗᒋᑦ.”
22ᐊᕐᕌᒍᒥ ᓯᕗᓪᓕᖅᐹᒥ ᐊᖓᔪᖅᑳᖅᔪᐊᖅ ᓮᕋᓯ ᐴᕐᓯᐊᒥ ᐊᖓᔪᖅᑳᖅᔪᐊᖑᓕᖅᑎᓪᓗᒍ, ᐊᑕᓂᐅᑉ ᐅᖃᐅᓯᕆᓚᐅᖅᑕᖓ ᔨᕆᒤᐊᒃᑯᑦ ᓇᓚᐅᑦᓯᖁᓪᓗᒍ, ᐴᕐᓯᐊᑉ ᐊᖓᔪᖅᑳᖅᔪᐊᖓᑕ ᓮᕋᓯᐅᑉ ᐊᓂᕐᖕᓂᖓ ᐊᑕᓂᐅᑉ ᐊᐅᓚᑦᔭᒃᑎᑉᐹ ᐅᖃᐅᓯᖃᓚᐅᖅᐳᖅ ᓇᓗᓁᖅᓯᓪᓗᓂ ᐊᖓᔪᖅᑲᐅᕕᓕᒫᒥᓄᑦ ᐊᒡᓚᒃᑕᐅᑎᑦᓯᓪᓗᓂᓗ:
23“ᐊᖓᔪᖅᑳᖅᔪᐊᖅ ᓮᕋᓯ ᐴᕐᓯᐊᒥᐅᑕᖅ ᐃᒫᒃ ᐅᖃᖅᐳᖅ, ‘ᐊᖓᔪᖅᑲᐅᕕᓕᒫᑦ ᓄᓇᒦᑦᑐᑦ ᐊᑕᓂᐅᑉ ᕿᓚᐅᑉ ᒎᑎᖓᑕ, ᐅᕙᓐᓄᑦ ᑐᓂᓚᐅᖅᐰᑦ, ᑖᑦᓱᒪᓗ ᑎᓕᕚᖓ ᐃᒡᓗᓕᐅᖁᓪᓗᖓ ᔪᕉᓴᓚᒥ ᔫᑕᒦᑦᑐᒥ. ᑖᑦᓱᒪ ᐃᓄᖁᑎᓕᒫᖏᑦ ᓄᓇᖅᑲᑎᒋᒍᑦᓯᐅᒃ, ᑍᒃᑯᐊ ᐂᔪᒃᓴᐅᕗᑦ ᑕᑉᐸᐅᖓ, ᐊᑕᓂᐅᑉ ᒎᑎᖏᑦᑕ ᐃᓚᒋᓗᓂᒋᑦ.’”
