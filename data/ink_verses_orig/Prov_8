1ᓯᓚᑐᓂᖅ ᕾᖁᔨᓐᖏᓛᖅ?
2ᐳᖅᑐᓂᕐᖕᓂ ᐊᖅᑯᑏᑦ ᖃᓂᒋᔭᖏᓐᓂ,
3ᐃᑎᖅᑕᖅᕖᑦ ᓴᓂᖏᓐᓂ ᐃᒡᓗᒐᓴᒡᔪᐊᑦ ᓯᕗᖏᓐᓂ,
4“ᐊᖑᑕᐅᔪᓯ ᐃᓕᑦᓯ ᕾᖁᕙᑦᓯ;
5ᓯᓔᑦᑐᓯ, ᐃᓕᓐᓂᐊᓕᕆᑦᓯ ᐅᑦᔨᖅᑐᑦᓯᐊᕈᓐᓇᖅᓯᖁᓪᓗᓯ;
6ᑐᓴᕆᑦᓯ, ᐅᖃᐅᓯᖃᕐᖕᓂᐊᕋᒪ ᐊᑐᕆᐊᖃᒻᒪᕆᒃᑐᓂᒃ;
7ᐅᖃᐅᓯᕆᔭᒃᑲ ᓴᖅᑭᑎᑦᓯᓂᐊᖅᐳᑦ ᓱᓕᔪᒥᒃ;
8ᖃᓂᒃᑯᑦ ᐅᖃᐅᓯᕆᔭᓕᒫᒃᑲ ᓇᓛᒎᕐᖕᓂᐅᕗᑦ;
9ᑐᑭᓯᓯᒪᔪᒧᑦ ᑐᑭᓯᓇᑦᓯᐊᖅᐳᑦ;
10ᐅᖃᐅᑦᔪᐃᓂᒃᑲ ᐃᓚᓕᐅᖔᒃᑭᑦ ᓯᐅᓪᕕᕆ ᐱᓐᖏᖔᖅᓗᒍ;
11ᓯᓚᑐᓂᖅ ᐱᐅᓂᖅᓴᐅᕗᖅ ᐱᖁᑎᓂᑦ ᐱᐅᓴᐅᑎᓂᑦ;
12ᐅᕙᖓ, ᓯᓚᑐᓂᐅᕗᖓ ᐃᓂᖃᖅᐳᖓ ᑲᒪᑦᓯᐊᕐᖕᓂᕐᖕᒥᒃ;
13ᐊᑕᓂᕐᖕᒥᒃ ᓯᕘᕋᓂᖅ ᐱᐅᖏᑦᑐᒥᒃ ᐆᒥᓱᒃᐳᖅ;
14ᐊᔪᕆᖅᑐᐃᓂᖅ ᓯᓚᑐᑦᓯᐊᕐᖕᓂᖅᓗ,
15ᐅᕙᒃᑯᑦ ᐊᖓᔪᖅᑳᖅᔪᐊᑦ ᐊᐅᓚᑦᓯᕙᒃᐳᑦ,
16ᐅᕙᒃᑯᑦ ᐊᖓᔪᖅᑳᑦ ᐊᖓᔪᖅᑳᖑᕙᒃᐳᑦ,
17ᐅᕙᓐᓂᒃ ᐱᓐᓈᕈᓱᒃᑐᑦ ᐱᓐᓈᕆᒋᒋᕙᒃᑲ;
18ᐊᒃᓗᐃᓐᓂᖅ ᐅᐱᒋᔭᐅᑦᓯᐊᕐᖕᓂᖅᓗ ᐅᕙᓐᓃᑉᐳᑦ,
19ᕾᑕᒃᑲ ᒎᓗᒥᑦ ᐱᐅᓂᖅᓴᐅᕗᑦ, ᐊᒡᓛᑦ ᒎᓗᒥᑦ ᐃᓚᖃᖏᑦᑐᒥᑦ,
20ᐱᓱᒃᐳᖓ ᐊᖅᑯᑎᒃᑯᑦ ᓇᓛᒎᕐᖕᓂᒃᑯᑦ;
21ᐅᕙᓐᓂᒃ ᐱᓐᓈᕈᓱᒃᑐᑦ ᐊᔪᖅᓴᖏᑎᑉᐸᒃᑲ,
22ᐊᑕᓂᐅᑉ ᐱᓐᖑᖅᑎᓚᐅᖅᐹᖓ ᓯᕗᓪᓕᖅᐹᖑᓪᓗᖓ,
23ᐱᒋᐊᖅᑎᑕᐅᓚᐅᖅᓯᒪᕗᖓ ᐱᒋᐊᕐᖕᓂᖓᓂᑦ,
24ᐱᒋᐊᖅᑎᑕᐅᓚᐅᖅᐳᖓ ᐃᑎᔪᓂᒃ ᐃᒪᖅᔪᐊᖃᓚᐅᖅᑎᓐᓇᒍ,
25ᖃᖅᑳᓗᐃᑦ ᐋᖅᑭᓚᐅᖅᑎᓐᓇᒋᑦ,
26ᒎᑎᐅᓪᓗ ᓄᓇᖅᔪᐊᑉ ᓇᑎᕐᖕᓇᖏᑦ ᓴᖅᑭᑎᓚᐅᖅᑎᓐᓇᓂᒋᑦ
27ᕿᓔᑦ ᐱᓐᖑᖅᑎᓕᕐᖕᒪᒋᑦ, ᑕᕝᕙᓃᓚᐅᖅᐳᖓ,
28ᓄᕗᔭᓪᓗ ᐃᓂᒃᓴᖏᓐᓅᖅᑲᓕᖅᑎᓪᓗᓂᒋᑦ ᕿᓚᖕᒥ,
29ᐃᒪᕕᐅᓪᓗ ᐃᑎᓂᕆᔭᕆᐊᖃᖅᑕᖏᑦ ᓈᒻᒪᒃᓯᓕᖅᑎᓪᓗᓂᒋᑦ,
30ᑖᑦᓱᒪ ᓴᓂᐊᓃᓚᐅᖅᐳᖓ, ᓴᓇᔭᐅᔪᓂᒃ ᑲᒪᔨᒻᒪᕆᒃᑎᑐᑦ,
31ᖁᕕᐊᓲᑎᖃᖅᓗᖓ ᑖᑦᓱᒪ ᓄᓇᖅᔪᐊᖁᑎᖓᓂᒃ,
32ᒫᓐᓇᓕ, ᕿᑐᕐᖓᒃᑲ, ᐅᖃᐅᓯᒃᑲ ᓈᓚᒃᓯᒋᒃ;
33ᐊᔪᕆᖅᑐᖅᑕᐅᑦᔪᑎᑎᑦ ᓈᓚᑭᑦ ᓯᓚᑐᓗᑎᓪᓗ ᑲᒪᒋᔪᓐᓃᖅᑍᓕᒃᑭᑦ.
34ᐃᓄᒃ ᖁᕕᐊᓱᒍᑎᒃᓴᖃᖅᐳᖅ ᐅᕙᓐᓂᒃ ᓈᓚᒃᑐᖅ;
35ᐅᕙᓐᓂᒃ ᓇᓂᓯᔪᖅ ᐃᓅᓯᕐᖕᒥᒃ ᓇᓂᓯᕗᖅ,
36ᐅᕙᓐᓂᒃ ᓇᓂᓯᖏᑦᑐᖅ ᓇᖕᒥᓂᖅ ᐋᓐᓂᐊᑎᑉᐳᖅ;
