1ᔨᑎᑬᐊ ᐊᖓᔪᖅᑳᖅᔪᐊᓐᖑᓚᐅᖅᐳᖅ ᐊᕐᕌᒍᖃᓕᖅᓗᓂ 21-ᓂᒃ, ᐊᖓᔪᖅᑳᖅᔪᐊᕆᔭᐅᓚᐅᖅᐳᖅᓗ ᔪᕉᓴᓚᒥ ᐊᕐᕌᒍᓂᒃ 11-ᓂᒃ, ᐊᓈᓇᖓ ᐊᑎᖃᖅᐳᖅ ᕼᐊᒧᑕᓕᒥᒃ ᔨᕆᒤᐊᐅᑉ ᐸᓂᖓ ᓕᑉᓇᒥ ᓄᓇᖃᖅᓗᓂ. 
2ᔨᑎᑬᐊ ᐊᑕᓂᐅᑉ ᓵᖓᓂ ᐊᔪᖅᑐᓕᓚᐅᕆᕗᖅ ᔨᕼᐅᐃᐊᑭᒻᑎᑐᑦ. 
3ᐊᑕᓂᐅᑉ ᓂᓐᖓᒡᕕᒋᓚᐅᕐᖕᒪᒋᑦ ᔪᕉᓴᓚᒥᐅᑦ ᔫᑕᒥᐅᓪᓗ ᐊᓯᕈᖅᑕᐅᓚᐅᖅᐳᑦ, ᐊᑕᓂᐅᓪᓗ ᐃᒋᓚᐅᖅᐰᑦ ᓵᒥᓂᑦ.
4ᔨᑎᑬᐊᐅᑉ ᐊᖓᔪᖅᑳᖅᔪᐊᖑᓂᖓᑕ ᐊᕐᕌᒍᖏᑦᑕ 9-ᖓᓐᓂ ᑕᖅᑮᑦ 10-ᖓᓐᓂ, ᐅᓪᓗᖏᑦᑕ 10-ᒋᓕᖅᑕᖓᓐᓂ ᓂᐱᑯᓁᓴ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦ ᐅᓇᑕᕆᐊᓕᓚᐅᖅᐳᖅ ᔪᕉᓴᓚᒥᐅᓂᒃ, ᐅᓇᑕᖅᑎᖁᑎᓕᒫᓂ ᐃᓚᒋᓪᓗᒋᑦ, ᔪᕉᓴᓚᐅᓪᓗ ᐊᕙᓗᖅᔪᐊᖓᑕ ᓯᓚᑖᓂ ᐊᕙᓗᓯᒪᓪᓗᒍ ᑕᖕᒫᖅᑎᓚᐅᖅᐳᑦ ᔪᕉᓴᓚᒥᐅᑦ ᐊᓂᔪᓐᓁᓪᓕᑎᓪᓗᒋᑦ. 
5ᐃᒡᓗᒐᓴᒡᔪᐊᓪᓗ ᑍᒫᒃ ᐊᔪᓕᖅᑎᑕᐅᓯᒪᓚᐅᖅᐳᑦ, ᔨᑎᑬᐊᐅᑉ ᐊᖓᔪᖅᑳᖅᔪᐊᖑᓂᖓᑕ ᐊᕐᕌᒍᖏᑦᑕ 11-ᖓᑦ ᑎᑭᓪᓗᒍ. 
6ᑕᖅᑮᑦ ᓯᑕᒪᒋᓕᖅᑕᖓᓐᓂ ᐅᓪᓗᖏᑦᑕ 9-ᖓᓐᓂ ᑳᖕᓇᖅᑐᖅᔪᐊᖃᓕᓚᐅᖅᐳᖅ ᑕᕝᕙᓂ, ᐃᓄᐃᑦ ᓂᕿᒃᓮᕈᑎᓚᐅᕐᖕᒪᑕ. 
7ᔪᕉᓴᓚᐅᑉ ᐊᕙᓗᖅᔪᐊᖓ ᐊᖕᒪᖅᑕᐅᖕᒪᑦ, ᐅᓇᑕᖅᑎᖁᑎᖏᑦ ᕿᒫᓚᐅᖅᐳᑦ, ᐅᓐᓄᐊᒃᑯᑦ ᐊᓂᐅᕋᖅᓗᑎᒃ ᐃᑎᖅᑕᖅᕕᒃᑯᑦ ᐊᕙᓗᖅᔪᐊᒃ ᒪᕐᕉᒃ ᐅᖓᓕᕇᒃ ᐊᑯᓐᓂᖓᓃᑦᑐᒃᑯᑦ, ᐊᖓᔪᖅᑳᖅᔪᐊᑉ ᐱᕈᖅᓰᕕᖁᑎᖓᑕ ᖃᓂᒋᔮᒍᑦ, ᑲᐅᓪᑎᐊᒥᐅᑦ ᐊᕙᑕᖏᖅᓯᓯᒪᒐᓗᐊᖅᑎᓪᓗᒋᑦ, ᕿᒫᕗᑦ ᓄᓇᐅᑉ ᐊᕋᐹᒥᒃ ᐊᑎᖃᖅᑑᑉ ᓇᓛᓄᑦ. 
8ᑲᐅᓪᑎᐊᒥᐅᓪᓕ ᐅᓇᑕᖅᑐᒃᓴᖁᑎᖏᑕ ᔨᑎᑬᐊᒃᑯᑦ ᒪᓕᒃᑲᒥᑦᔪᒃ, ᐊᖑᕚᑦ ᔨᕆᑰᑉ ᓇᑎᕐᖕᓇᖅᔪᐊᖓᓂ, ᔨᑎᑬᐊᐅᓪᓗ ᐅᓇᑕᖅᑎᖁᑎᖏᑦ ᑕᕝᕙᓂ ᐊᕕᒃᑐᖅᓗᑎᒃ ᓇᒧᑐᐃᓐᓇᖅ ᕿᒫᕗᑦ, ᕿᒤᓪᓗᑎᒃ ᐊᖓᔪᖅᑳᒥᖕᓂᒃ. 
9ᔨᑎᑬᐊᓗ ᑎᒍᔭᐅᕗᖅ, ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᓇᔪᖅᑕᖓᓄᑦ ᐋᑕᐅᕗᖅ ᕆᑉᓚᒦᑎᓪᓗᒍ ᕼᐊᒫᑎᐅᑉ ᓄᓇᖓᓂ, ᐃᖅᑲᖅᑐᖅᐹᓗ. 
10ᓄᓇᒥ ᕇᑉᓚᒥ ᔨᑎᑬᐊᐅᑉ ᐃᕐᖕᓂᖏᑦ ᑐᖁᕋᖅᑕᐅᑎᑉᐰᑦ, ᔨᑎᑬᐊ ᑕᑯᓐᓇᖅᑎᓪᓗᒍ. ᔫᑕᒥᐅᑦ ᐊᖓᔪᖅᑳᖁᑎᖏᑦ ᑕᒪᕐᖕᒥᒃ ᑐᖁᑕᐅᑎᒃᑭᕔᑦ. 
11ᔨᑎᑬᐊᐅᑉ ᐃᔨᖏᒃ ᖄᖅᑕᐅᓚᐅᖅᐴᒃ, ᐊᖅᓵᖅᑑᔭᓄᓪᓗ ᐊᑦᓱᖏᖅᓯᒪᓕᖅᑎᓪᓗᒍ ᐹᐱᓘᓂᒧᐊᕈᑎᕚᑦ, ᑎᒍᔭᐅᓯᒤᓐᓇᓕᖅᓗᓂᓗ ᑐᖁᑐᐃᓐᓇᓚᐅᖅᐳᖅ.
12ᓂᐱᑯᓁᓴᐅᑉ ᐊᖓᔪᖅᑲᐅᓂᖓᑕ ᐹᐱᓘᓂᒥ ᐊᕐᕌᒍᖏᑕ 19-ᖓᓐᓂ ᑕᖅᑮᑦ ᑕᓪᓕᒪᖓᓐᓂ, ᐅᓪᓗᖏᑕ ᖁᓕᖓᓐᓂ, ᓂᐳᔭᕋᑕᓐ ᐊᖓᔪᖅᑳᖅᔪᐊᑉ ᐅᓇᑕᖅᑎᖁᑎᖏᑕ ᐊᖓᔪᖅᑳᖓᑦ ᐱᔨᑦᓯᖅᓗᓂ ᐊᖓᔪᖅᑳᖅᔪᐊᒥᓂᒃ ᔪᕉᓴᓚᒧᑦ ᐃᑎᖅᐳᖅ. 
13ᑐᒃᓯᐊᖅᕕᒡᔪᐊᖅᓗ ᐃᑯᐊᓪᓚᒃᐹ, ᐊᖓᔪᖅᑳᖅᔪᐊᓪᓗ ᐃᒡᓗᖏᑦ ᐃᒡᓗᒐᓴᒡᔪᐊᓕᒫᓪᓗ ᔪᕉᓴᓚᒥ, ᐃᒡᓗᐃᑦ ᐱᒻᒪᕆᐅᓂᓕᒫᖏᑦ ᐃᑯᐊᓪᓚᒃᐰᑦ. 
14ᑲᐅᓪᑎᐊᒥᐅᑦ ᐅᓇᑕᖅᑎᖏᑦ ᐊᖓᔪᖅᑳᒥᖕᓂᒃ ᐃᓚᓖᑦ ᔪᕉᓴᓚᐅᑉ ᐊᕙᓗᖅᔪᐊᓕᒫᖓ ᓯᖁᑦᑎᓚᐅᖅᐹᑦ. 
15ᓂᐳᔭᕋᑕᓐ ᐊᖓᔪᖅᑳᒻᒪᕆᒋᔭᐅᔪᖅ ᐅᓇᑕᖅᑎᓄᑦ ᐊᐅᓪᓚᕈᑦᔨᓚᐅᖅᐳᖅ, ᐃᒡᓗᒐᓴᒡᔪᐊᕐᖕᓂ ᐊᒥᐊᒃᑰᔪᕕᓂᕐᖕᓂᒃ, ᐹᐱᓘᓂᐅᓪᓗ ᐊᖓᔪᖅᑳᖅᔪᐊᖓᓐᓄᑦ ᑐᓂᑦᔪᑎᒋᓂᑯᓂᒃ. 
16ᓂᐳᔭᕋᑕᓐ ᕿᒤᓚᐅᐳᖅ ᐊᔪᖅᓴᕐᖕᓂᖅᐹᑦ ᐃᓚᖏᓐᓂᒃ ᐱᕈᖅᓰᕕᖕᓂ ᑲᒪᔨᐅᖁᓪᓗᒋᑦ.
17ᑲᐅᓪᑎᐊᒥᐅᑦ ᓯᖁᑦᑎᕆᓚᐅᕆᕗᑦ ᐊᑕᓂᐅᑉ ᐃᒡᓗᖓᓂᒃ, ᑲᓐᓄᔭᓂᑦ ᓴᓇᓯᒪᔪᑦ ᐃᒡᓘᑉ ᓱᑲᖏᓐᓂᒃ, ᐃᑯᕐᕋᒃᓮᓪᓗ ᑕᒫᓃᕐᕆᔪᑦ, ᖃᑦᑕᖅᔪᐊᓪᓗ ᑲᓐᓄᔭᒥᑦ ᓴᓇᓯᒪᔪᑦ, ᓱᓇᑐᐃᓐᓁᓪᓗ ᑲᓐᓄᔭᐅᑐᐊᕐᖕᒪᑕ ᑕᒪᕐᖕᒥᒃ ᓇᒃᓴᖅᐰᑦ ᐹᐱᓘᓂᒧᑦ. 
18ᒪᑯᐊᑦᑕᐅᖅ ᓇᒃᓴᖅᑕᐅᓚᖅᐳᑦ, ᐅᒃᑯᓰᑦ, ᐳᐊᕐᕆᑏᓪᓗ, ᑕᖅᑯᑏᓪᓗ, ᒪᒃᑲᐅᔧᑦ ᓯᖅᐸᖅᓮᑦᔪᑏᑦ, ᖃᔪᓕᕆᑦᔪᑏᑦ, ᓱᓇᑐᐃᓐᓁᓪᓗ ᑲᓐᓄᔭᒥᑦ ᓴᓇᓯᒪᔪᑦ ᑐᒃᓯᐊᖅᕕᒡᔪᐊᕐᖕᒥ ᐊᑐᖅᑕᐅᖃᑦᑕᖅᑐᓕᒫᑦ. 
19ᐊᒻᒪᑦᑕᐅᖅ ᐅᓇᑕᖅᑏᑦ ᐊᖓᔪᖅᑳᒻᒪᕆᖓᑦᑕ ᑎᒍᓚᓚᐅᕆᕔᑦ, ᐅᐊᓴᖅᕖᑦ, ᐊᓪᓕᕅ, ᒪᒃᑲᐅᔧᑦ, ᖃᑦᑍᑦ, ᓇᓂᕈᐊᖃᖅᕖᑦ, ᖃᔪᓕᕆᑦᔪᑏᑦ, ᐃᒥᐅᑏᑦ, ᓱᓇᑐᐃᓐᓁᓪᓗ ᒎᓗᒥᑦ ᓯᐅᓪᕕᕆᒥᓪᓘᓐᓃᑦ ᓴᓇᔭᐅᓯᒪᔪᑦ. 
20ᑖᒃᑯᐊ ᑲᓐᓄᔭᓂᑦ ᓴᓇᓯᒪᔪᑦ ᐊᖓᔪᖅᑳᖅᔪᐊᑉ ᓲᓗᒨᓂᐅᑉ ᓴᓇᔭᐅᑎᓚᐅᖅᑕᕕᓂᖏᑦ ᑐᒃᓯᐊᖅᕕᒃᔪᐊᓕᐅᖅᑎᑦᓯᒐᒥ, ᑲᑎᓐᓇᒥᒃ ᑕᒪᒃᑯᐊ ᐅᖁᒤᑦᑐᐊᓘᓚᐅᖅᐳᑦ, ᓱᑳᒡᓗ ᒪᕐᕉᒃ ᐃᑯᕐᕋᒃᓮᑦ, ᐃᒪᖃᐅᑏᓪᓗ, ᐃᒻᒧᒃᓯᐅᒊᓪᓗ ᐊᖑᓴᓪᓗᓐᖑᐊᖏᑦ 12-ᑦ ᐅᕐᕈᑦᔧᒃᑯᑎᒋᔭᖏᑦ, ᑖᒃᑯᐊ ᑲᑎᓪᓗᒋᑦ ᐅᖁᒤᓐᓂᕐᖕᓂᐊᕆᐊᖏᑦ ᐅᖁᒤᓗᐊᓚᐅᖅᐳᑦ. 
21ᓱᑳᒡᓗ ᑕᑭᓂᖃᖅᐴᒃ 27-ᓂᒃ ᐃᑎᒐᖕᓂᒃ, 18-ᓂᒃ ᐃᑎᒐᖕᓂᒃ ᓯᓕᖕᓂᖃᖅᓗᑎᒃ, ᐃᑦᔪᓂᖃᖅᓗᑎᒡᓗ ᐊᒡᒐᐅᑉ ᓯᓕᖕᓂᖓᑐᑦ ᓱᓪᓗᓕᐅᓪᓗᑎᒃ. 
22ᐊᑐᓂᑦ ᓴᓇᓐᖑᐊᖅᕕᒋᓯᒪᓪᓗᑎᒃ ᖄᖓᒍᑦ ᐊᖓᔪᖅᑳᖅᔪᐊᑉ ᓇᓗᓁᒃᑯᑕᖓᓂᒃ 7-ᓂᒃ ᕿᑎᖅᑲᒥᒡᓗ ᐃᑎᒐᖕᓂᒃ ᐊᖏᓂᖅᑲᖅᑑᖕᓂᒃ, ᑕᒪᕐᖕᒥᒃ ᓴᓇᓐᖑᐊᖅᕕᒋᓯᒪᓪᓗᑎᒃ ᑲᓐᓄᔭᓂᒃ ᐹᒥᒍᕌᓐᖑᐊᓂᒃ ᑕᑯᒥᓇᕈᑎᒃᑲᓐᓂᕐᖕᓂᒃ. 
23ᑕᑯᒥᓇᕈᑎᓕᐅᖅᓯᒪᒃᑲᓐᓂᕆᓪᓗᓂ ᓴᓂᕌᒍᑦ ᐹᒥᒍᕌᓐᖑᐊᓂᒃ 96-ᓂᒃ; ᐹᒥᒍᕌᓐᖑᐊᑦ ᑕᑯᒥᓇᖅᓴᐅᑎᖏᑦ ᑲᑎᓪᓗᒋᑦ 100-ᐅᓚᐅᖅᐳᑦ.
24ᐅᓇᑕᖅᑐᒃᓮᑦ ᐊᖓᔪᖅᑳᒻᒪᕆᖓᑦ ᐊᐅᓪᓚᕈᑦᔨᓚᐅᕆᕗᖅ ᑎᒍᔭᒥᓂᒃ ᑐᓂᕐᕈᓯᖅᑎᑦᓯᔨᒥᒃ ᓯᕅᐊᒥᒃ ᑐᓂᕐᕈᓯᖅᑎᑦᓯᔨᓄᑦ ᐊᖓᔪᖅᑳᖑᔪᒥᒃ, ᔨᐸᓁᐊᒥᒡᓗ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᑦᑕ ᑐᖓᓕᖓᓂᒃ, ᐱᖓᓱᓪᓗ ᐃᑎᖅᑕᖅᕕᖕᒥ ᑲᒪᔨᐅᔪᑦ. 
25ᐃᒡᓗᒐᓴᒡᔪᐊᓂ ᐊᒥᐊᒃᑰᔪᕕᓃᑦ ᐱᖃᓯᐅᑎᓚᐅᕆᕔᑦ, ᐅᓇᑕᖅᑐᒃᓴᓄᑦ ᐊᖓᔪᖅᑳᖑᔪᑦ, ᐊᖓᔪᖅᑳᖅᔪᐊᑉ ᐃᑲᔪᖅᑎᖏᑦ 7-ᑦ, ᑎᑎᕋᖅᑎᐅᔪᓪᓗ ᐊᖓᔪᖅᑳᖅᔪᐊᑉ ᑎᑎᕋᖁᑎᖏᓐᓂᒃ ᑲᒪᔩᑦ ᐃᓄᐃᑦ ᑎᑎᕋᖅᑕᐅᓯᒪᓂᖏᓐᓂᒃ ᐊᐅᓚᑦᓯᔪᑦ, 60-ᐅᔪᓪᓗ ᐱᒻᒪᕆᐅᔪᑦ ᐊᖓᔪᖅᑳᖅᔪᐊᕐᖕᒧᑦ. 
26ᓂᐳᔭᕋᑕᐅᑉ ᐅᓇᑕᖅᑏᑦ ᐊᖓᔪᖅᑳᒻᒪᕆᖓᑦᑕ ᑖᒃᑯᐊ ᑎᒍᔭᓂ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᐊᕈᑎᕔᑦ ᕆᑉᓚᒦᑦᑐᒧᑦ. 
27ᑕᕝᕙᓂᓗ ᕆᑉᓚᒦᓪᓗᑎᒃ ᓱᓕ ᐹᐱᓘᓂᐅᑉ ᐊᖓᔪᖅᑳᖅᔪᐊᖓᑕ ᑖᒃᑯᐊ ᑐᖁᑕᐅᑎᑉᐰᑦ ᕼᐊᒫᑎᒥ, ᑕᕝᕙ ᔫᑕᒥᐅᑦ ᐃᓄᖏᑦ ᑎᒍᔭᐅᓚᐅᖅᐳᑦ ᐊᐅᓪᓚᕈᑦᔭᐅᓪᓗᑎᒡᓗ ᓄᓇᑐᖃᒥᖕᓂᑦ. 
28ᐅᑯᐊ ᑕᕝᕙ ᐃᓄᐃᑦ ᐅᓄᕐᖕᓂᖏᑦ ᓂᐱᑯᓁᓴᐅᑉ ᐊᐅᓪᓚᕈᑎᓚᐅᖅᑕᖏᑦ; ᐊᕐᕌᒍᐃᑦ 7-ᖓᓐᓂ ᐊᐅᓪᓚᕈᑦᔨᓚᐅᖅᐳᖅ ᔫᑎᓂᒃ ᐅᓄᕐᖕᓂᖃᖅᑐᓂᒃ 3,023-ᓂᒃ. 
29ᓂᐱᑯᓁᓴᐅᑉ ᐊᖓᔪᖅᑳᖅᔪᐊᖑᓂᖓᑕ ᐊᕐᕌᒍᐃᑦ 18-ᖓᓐᓂ ᐊᐅᓪᓚᕈᑦᔨᓚᐅᖅᐳᖅ ᔪᕉᓴᓚᒥᐅᓂᒃ 832-ᓂᒃ. 
30ᓂᐱᑯᓁᓴᐅᑉ ᐊᖓᔪᖅᑳᖅᔪᐊᖑᓂᖓᑕ 23-ᖓᓐᓂ ᐊᐅᓪᓚᕈᑦᔨᓚᐅᖅᐳᖅ ᔫᑎᓂᒃ 745-ᓂᒃ. ᓂᐳᔭᕋᑕᓐ ᐅᓇᑕᖅᑏᑦ ᐊᖓᔪᖅᑳᒻᒪᕆᖓᑦᑕ ᐊᐅᓪᓚᕈᑎᔭᖏᑦ ᑲᑎᓕᒫᖅᓗᒋᑦ 4,600-ᐅᓚᐅᖅᐳᑦ ᐃᓄᐃᑦ.
31ᔫᑕᒥᐅᑦ ᐊᖓᔪᖅᑳᖅᔪᐊᖓᑦᑕ ᔨᕼᐅᐃᐊᑭᐅᑉ ᐊᐅᓪᓚᕈᑦᔭᐅᓯᒪᓂᖓᑕ 37-ᖓᓐᓂ ᐃᕗᓪᒥᕈᑖᒃ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᐹᐱᓘᓂᒥ, ᔨᕼᐅᐃᐊᑭᓐ ᑎᒍᔭᐅᓯᒪᕕᖕᒥᑦ ᐊᓂᑎᓚᐅᖅᐹ ᑕᖅᑮᑦ 12-ᖓᑦᑕ ᐅᓪᓗᖏᑦᑕ 25-ᖓᓐᓂ. 
32ᐱᑦᓯᐊᖅᕕᒋᓚᐅᖅᐹᓗ, ᐃᓂᑖᖅᑎᓪᓗᓂᐅᒡᓗ ᐅᐱᓐᓇᕐᖕᓂᖅᐹᖑᖃᑕᐅᔪᒥ ᐊᖓᔪᖅᑳᖅᔪᐊᓂᑦ ᑎᒍᔭᐅᓯᒪᖃᑎᒋᔭᖏᓐᓂᑦ ᐹᐱᓘᓂᒥ. 
33ᔨᕼᐅᐃᐊᑭᐅᑉ ᑎᒍᔭᐅᓯᒪᓪᓗᓂ ᐊᓐᓄᕌᑦ ᐊᑐᖅᑕᕕᓂᓂ ᐲᖅᓗᓂᒋᑦ, ᐊᓯᖏᓐᓂᒃ ᐊᑎᓪᓗᓂ ᓂᕆᖃᑕᐅᖏᓐᓇᖃᑦᑕᓕᓚᐅᖅᐳᖅ ᐃᓅᓯᓕᒫᒥᓂ ᐊᖓᔪᖅᑳᖅᔪᐊᑉ ᓂᕆᕕᒋᕙᒃᑕᖓᓂ. 
34ᖃᐅᑕᒫᓪᓗ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᐃᓅᑦᔪᑎᒃᓴᖏᓐᓂᒃ ᑐᓂᓯᕕᒋᓚᐅᖅᐹ ᐃᓅᓂᓕᒫᖓᓂ, ᑐᖁᓂᖓ ᑎᑭᓪᓗᒍ.
