1ᐅᓪᓗᐃᑦ ᐃᓚᖓᓂ ᔫᓇᑕᓂ ᓴᐅᓕᐅᑉ ᐃᕐᖕᓂᖓ ᐅᖃᖅᐳᖅ ᐃᓅᓱᒃᑐᒧᑦ ᐅᓇᑕᐅᑎᒥᓂᒃ ᐊᒡᔭᖅᓯᔨᒥᓄᑦ, “ᐱᓕᔅᑍᓂᒥᐅᑦ ᑕᖕᒫᖅᓯᒪᕕᖓᓄᐊᓚᐅᖅᓗᒃ.” ᐊᑖᑕᓂᓕ ᓴᐅᓕ ᐅᖃᐅᑎᓚᐅᓐᖏᓛ. 
2ᓴᐅᓕᓕ ᒋᐱᐊᑉ ᓄᓇᖓᑕ ᑭᒡᓕᖓᓂ ᓇᐹᖅᑑᑉ ᐹᒪᒍᕌᑉ ᐊᑖᓂ ᒥᒡᒍᕋᓐᒦᓚᐅᖅᐳᖅ; ᐃᓚᖃᖅᓗᓂ ᐃᒻᒪᖄ 600-ᑦ ᖃᓂᒋᔮᓃᑦᑐᓂᒃ. 
3ᑐᓂᕐᕈᓯᖅᑎᑦᓯᔨ ᑍᑦᓱᒪᓂ ᓴᒡᕕᖕᒥᐅᑕᕐᖕᒥᒃ ᐊᑐᖅᑐᖅ ᐊᕼᐂᔭᐅᓚᐅᖅᐳᖅ, ᐊᕼᐃᑑᑉ ᐃᕐᖕᓂᖓ ᐃᑲᐸᑦ ᖃᑕᓐᖑᑖ, ᑖᓐᓇ ᐊᕼᐃᑐ ᐃᕐᖕᓂᕆᔭᐅᕗᖅ ᐱᓂᕼᐋᔅᒧᑦ, ᐃᓔᑉ ᐃᕐᖕᓂᖓᓄᑦ, ᑐᓂᕐᕈᓯᖅᑎᑦᓯᔨᐅᔪᒧᑦ ᐊᑕᓂᕐᖕᒧᑦ ᓮᓗᐊᒥ, ᐃᓄᐃᓪᓕ ᖃᐅᔨᒪᓚᐅᓐᖏᓚᑦ ᔫᓇᑕᓂᐅᑉ ᐊᐅᓪᓚᕐᖕᓂᖓᓂᒃ.
4ᒥᒃᒫᔅᓕ ᐊᖅᑯᑖᓂ ᔫᓇᑕᓂᐅᑉ ᐊᖅᑯᑎᒋᔭᕆᐊᖃᖅᑕᖓᓂ ᐱᓕᔅᑍᓂᒥᐅᑦ ᑕᖕᒫᖅᓯᒪᕕᖓᓄᑦ, ᒪᕐᕉᖕᓂᒃ ᐊᑦᔨᐅᖏᑦᑑᖕᓂᒃ ᐅᔭᕋᒡᔪᐊᖅᑕᖃᓚᐅᖅᐳᖅ ᓄᕗᓖᖕᓂᒃ; ᐂᑉᐸᖓ ᑍᔭᐅᓚᐅᖅᐳᖅ ᐳᔭᑦᒥᒃ, ᐂᑉᐸᖓᓗ ᓯᓂᒥᒃ. 
5ᐂᑉᐸᖓ ᐅᓐᓄᐊᓪᓗᐊᑉ ᓇᓛᓃᓐᓂᖅᓴᖅ ᒥᒃᒫᔅ ᓯᕗᕌᓃᑉᐳᖅ, ᐂᑉᐸᖓᓗ ᐅᓪᓗᓪᓗᐊᑉ ᓇᓛᓃᑦᑐᖅ ᒋᐸᐅᑉ ᐊᑭᐊᓃᑉᐳᖅ.
6ᔫᓇᑕᓂ ᐅᖃᖅᐳᖅ ᐃᓅᓱᒃᑐᒧᑦ ᐅᓇᑕᐅᑎᒥᓂᒃ ᐊᒡᔭᖅᓯᔨᒥᓄᑦ, “ᐃᑳᓚᐅᖅᓗᒃ ᐱᓕᔅᑏᓂᒥᐅᑦ ᑭᐱᔭᐅᓯᒪᖏᑦᑐᑦ ᑕᖕᒫᖅᓯᒪᕕᖓᓄᑦ; ᐃᒻᒪᖄ ᐊᑕᓂᐅᑉ ᐱᓇᓱᐊᕈᑎᓂᐊᖅᐹᑎᒃᑯᒃ; ᐊᑕᓂᖅ ᐊᒡᕕᐊᖅᑕᐅᔪᓐᓇᖏᒻᒪᑦ ᓵᓚᖃᖅᑎᑦᓯᖁᓪᓗᒍ ᐅᓄᕋᓗᐊᕈᑦᑕ ᐅᓄᖏᒃᑲᓗᐊᕈᑦᑕᓘᓐᓃᑦ.”
7ᐅᓇᑕᐅᑎᖏᓐᓂᒃ ᐊᒡᔭᖅᓯᔨᖓᑕ ᐅᖃᐅᑎᕚ, “ᐆᒻᒪᑎᖕᓂ ᐃᓱᒪᒋᔭᑎᑦ ᐱᓇᓱᐊᒃᑭᑦ; ᑕᑯᒋᑦ ᐃᓚᒋᓂᐊᖅᐸᒋᑦ, ᖃᓄᓕᒫᖅ ᐱᔪᒪᔭᕐᖕᓂᒃ ᐱᓇᓱᐊᖃᑎᒋᓗᑎᑦ.”
8ᑕᕝᕙ ᔫᓇᑕᓂ ᐅᖃᖅᐳᖅ, “ᐊᑏ, ᐃᑳᓚᐅᖅᓗᒃ ᐱᓕᔅᑍᓂᒥᐅᓄᓪᓗ ᑕᑯᔭᐅᑎᓪᓗᓄᒃ ᑖᒃᑯᓄᖓ. 
9ᐅᖃᐅᑎᒃᐸᑎᒍᒃ, ‘ᐅᑕᖅᑭᒋᑦᑎᒃ ᐅᕙᑦᑎᓂᒃ.’ ᑕᕝᕙᓂ ᓇᔪᖅᑕᑦᑎᓐᓂ ᓅᓐᓂᐊᓐᖏᓚᒍᒃ, ᒪᓕᒃᓴᖏᓪᓗᑎᒃᑯᒡᓗ. 
10ᐅᖃᖅᐸᑕᓕ, ‘ᕾᒋᑦᓯᒃ ᒪᐅᖓ,’ ᑕᕝᕙ ᐂᓂᐊᖅᐳᒍᒃ; ᑕᒪᓐᓇ ᓇᓗᓁᒃᑯᑕᐅᔪᒫᖅᐳᖅ ᐊᑕᓂᐅᑉ ᓵᓚᖃᖅᑎᑦᓯᔪᒫᕐᖕᓂᖓᓂᒃ.”
11ᑕᕝᕙ ᑕᒪᖏᒃ ᑕᑯᔭᐅᑎᓚᐅᖅᐴᒃ ᐱᓕᔅᑍᓂᒥᐅᓄᑦ; ᐱᓕᔅᑏᓂᒥᐅᓪᓗ ᐅᖃᖅᐳᑦ, “ᑕᑯᒋᑦ! ᐄᑉᕈᐃᑦ ᕾᓕᖅᐳᑦ ᐃᑎᖅᓴᓂᑦ ᐃᔨᖅᓯᒪᕕᖕᒥᖕᓂᑦ!” 
12ᐅᖃᐅᑦᔨᓚᐅᖅᐳᓪᓗ ᔫᓇᑕᓂᒥᒃ ᐅᓇᑕᐅᑎᖏᓐᓂᒡᓗ ᐊᒡᔭᖅᓯᔨᖓᓄᑦ, “ᕾᒋᑦᓯᒃ ᒪᐅᖓ, ᑕᑯᑎᓐᓂᐊᕋᑦᑎᒋᑦ.” ᔫᓇᑕᓂ ᐅᖃᖅᐳᖅ ᐅᓇᑕᐅᑎᒥᓄᑦ ᐊᒡᔭᖅᓯᔨᒥᓄᑦ, “ᑭᖑᓂᓐᓂ ᒪᓕᓐᖓ ᐊᑕᓂᐅᑉ ᑐᓂᕔᑦ ᐄᓴᕅᓕᒥᐅᑦ ᐊᒡᒐᖏᓐᓄᑦ.” 
13ᑕᕝᕙ ᔫᓇᑕᓂ ᒪᔪᕋᓕᖅᐳᖅ ᐹᕐᖑᖅᓗᓂ ᐊᒡᒐᒥᓄ ᓰᖅᑯᕐᖕᒥᓄᓪᓗ, ᐃᓅᓱᒃᑑᓪᓗ ᒪᓕᒃᐹ. ᑕᕝᕙ ᔫᓇᑕᓂ ᐱᓕᔅᑍᓂᒥᐅᓄᑦ ᕿᒡᒋᖅᕕᐅᖕᒪᑦ, ᐃᓅᓱᒃᑑᑉ ᑐᖁᑉᐰᑦ ᑐᓄᖏᓐᓂᑦ; 
14ᓯᕗᓪᓕᕐᖕᒥ ᑐᖁᕅᓪᓗᑎᒃ ᔫᓇᑕᓂᒃᑯᒃ ᑐᖁᑦᓯᕘᒃ ᐃᒻᒪᖄ ᐊᖑᑎᓂᒃ 20-ᓂᒃ ᐱᕈᖅᓰᕕᐅᑉ ᐊᕝᕙᖓᑐᑦ ᓯᕕᑐᑎᒋᔪᒥ. 
15ᑕᕝᕙ ᐱᓕᔅᑍᓂᒥᐅᑦ ᑕᕝᕙᓃᑦᑐᑦ ᑲᑉᐱᐊᓱᖕᓂᕐᖕᒧᑦ ᐅᐃᒻᒪᒃᐳᑦ; ᐱᕈᖅᓰᕕᖕᒦᑦᑐᑦ, ᐃᓄᓕᒫᑦ; ᐅᓇᑕᖅᑐᒃᓮᓪᓗ ᑕᖕᒫᖅᓯᒪᕕᖕᒦᑦᑐᑦ ᑎᒡᓕᒐᖅᑏᓪᓗ ᓴᔪᓕᖅᐳᑦ ᑲᑉᐱᐊᓱᖕᓂᕐᖕᒧᑦ; ᓄᓇᓗ ᓴᔪᒃᐱᓪᓚᒃᐳᖅ; ᐊᑕᖏᑦᓯᐊᖅᓗᑎᒡᓗ ᑐᑮᕈᑎᑦᓯᐊᖅᐳᑦ.
16ᓴᐅᓕᐅᑉ ᖃᐅᔨᓴᖅᑎᖁᑎᖏᑦ ᒋᐱᐊᒥ ᐱᑦᔭᒥᓂᐅᑉ ᓄᓇᖓᓂ ᑕᑯᓚᐅᖅᐳᑦ; ᐱᓕᔅᑍᓂᒥᐅᓂᒃ ᕿᒫᔪᓂᒃ ᓇᒧᑐᐃᓐᓇᖅ. 
17ᑕᕝᕙ ᓴᐅᓕ ᐅᖃᓕᖅᐳᖅ ᐃᓚᒥᓄᑦ ᓇᔪᖅᑎᒥᓄᑦ, “ᐅᓇᑕᖅᑐᒃᓮᑦ ᓈᓴᖅᓯᒋᒃ ᑭᓇᒃᑯᓪᓗ ᑕᒫᓃᖏᒻᒪᖔᑕ ᖃᐅᔨᓴᖅᓗᓯ.” ᖃᐅᔨᓴᕋᒥᒡᓗ ᖃᐅᔨᕗᑦ ᔫᓇᑕᓂᓗ ᐅᓇᑕᐅᑎᓂᒃ ᐊᒡᔭᖅᓯᔨᖓᓗ ᐱᑕᖃᖏᓐᓂᖏᖕᓂᒃ. 
18ᓴᐅᓕᓗ ᐅᖃᖅᐳᖅ ᑐᓂᕐᕈᓯᖅᑎᑦᓯᔨᒧᑦ ᐊᕼᐂᔭᒧᑦ, “ᐊᑕᓂᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓ ᕾᓚᐅᖅᓕ.” ᑍᑦᓱᒪᓂ ᐄᓴᕅᓕᒥᐅᑦ ᐃᓄᖏᓐᓂᑦ ᓇᔪᖅᑎᒋᔭᐅᓚᐅᕐᖕᒪᑦ ᒎᑎᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓ. 
19ᓴᐅᓕᓕ ᐅᖃᓪᓚᒃᑎᓪᓗᒍ ᓱᓕ ᑐᓂᕐᕈᓯᖅᑎᑦᓯᔨᒧᑦ, ᐱᓕᔅᑍᓂᒥᐅᑦ ᑕᖕᒫᖅᓯᒪᕕᖓᓂ ᓂᐱᖅᔪᐊᖃᓕᖅᐸᓪᓕᐊᕗᖅ; ᑍᒤᒻᒪᑦ ᓴᐅᓕ ᐅᖃᓕᖅᐳᖅ ᑐᓂᕐᕈᓯᖅᑎᑦᓯᔨᒧᑦ, “ᑕᕝᕙᓐᖓᑦ ᐊᒡᒐᑎᑦ ᐲᓕᒃᑭᑦ.” 
20ᑕᕝᕙ ᓴᐅᓕᐅᑉ ᐃᓄᖁᑎᓂ ᓇᔪᖅᑎᓂ ᐃᓚᒋᓪᓗᒋᑦ ᐱᓕᔅᑍᓂᒥᐅᓂᒃ ᐅᓇᑕᕆᐊᓕᖅᐳᑦ; ᑕᑯᒋᓪᓗ, ᑕᑯᓕᖅᐳᑦ ᐃᒻᒥᖕᓄᑦ ᓴᕕᒡᔪᐊᓄᑦ ᑐᖁᕋᖃᑦᑕᐅᑎᓕᖅᑐᓂᒃ, ᐅᐃᒪᔮᒻᒪᕆᒃᓗᑎᒃ ᑐᑮᕈᑎᓯᒪᔪᓂᒃ. 
21ᐄᑉᕈᐃᓪᓕ ᐱᓕᔅᑍᓂᒥᐅᓂᒃ ᐃᓚᐅᔪᕕᓃᑦ ᑕᖕᒫᖅᓯᒪᕕᖓᓂ ᓄᓇᓖᑦ ᖃᓂᒋᔭᖓᓃᑦᑐᕕᓂᓕᒫᑦ ᐃᓚᓕᐅᑎᕗ ᐄᓴᕅᓕᒥᐅᓄᑦ ᓴᐅᓕᒧᑦ ᔫᓇᑕᓂᒧᓪᓗ. 
22ᐊᒻᒪᑦᑕᐅᖅ, ᐃᔨᖅᓯᒪᓚᐅᖅᑐᓕᒫᑦ ᖃᖅᑲᓂ ᐃᕗᕅᒥᐅᑉ ᓄᓇᖓᓂ, ᑐᓴᕋᒥᒃ ᐱᓕᔅᑍᓂᒥᐅᑦ ᕿᒫᓂᖏᓐᓂᒃ, ᐃᓚᓕᐅᑎᕗᑦ ᐅᓇᑕᕆᐊᖅᓗᑎᒃ ᐱᓕᔅᑏᓂᒥᐅᓂᒃ. 
23ᐅᓪᓗᒥ ᑖᑦᓱᒪᓂ ᐊᑕᓂᐅᑉ ᐄᓴᕅᓕᒥᐅᑦ ᐱᐅᓕᓚᐅᖅᐰᑦ; ᐅᓇᑕᕐᖕᓂᖅᓗ ᑎᑭᐅᑎᓚᐅᖅᐳᖅ ᓄᓇᒧᑦ ᐱᑦᐂᕕᓐᒧᑦ.
24ᐄᓴᕅᓕᒥᐅᑦ ᐅᓪᓗᒥ ᑍᑦᓱᒪᓂ ᑕᖃᕗᑦ ᑳᖕᓂᕐᖕᒧᑦ, ᓴᐅᓕ ᐅᖃᓚᐅᕐᖕᒪᑦ, ᐊᖏᒻᒪᕆᒃᓱᓂ ᐃᒫᒃ: “ᓱᒋᐊᖅᑕᐅᔪᒃᓴᐅᕗᖅ ᓇᓪᓕᐊᑦ ᐅᓐᓄᓚᐅᖅᑳᖅᑎᓐᓇᒍ ᓂᕆᔪᖅ ᐊᑭᓂᐊᕇᓚᐅᖅᑳᖅᑎᓐᓇᖓ ᐊᑭᕋᓐᓂᒃ.” ᑍᒤᒻᒪᑦ ᓇᓪᓕᐊᓪᓘᓐᓃᑦ ᓂᕆᔪᖃᓚᐅᓐᖏᓚᑦ. 
25ᐃᓄᓕᒫᑦ ᓇᐹᖅᑐᓕᖕᒧᑦ ᑎᑭᑉᐳᑦ; ᓇᓂᓯᓪᓗᑎᓪᓗ ᐃᒍᑦᓮᑦ ᓰᕐᖕᓇᐅᑎᖏᓐᓂᒃ ᕼᐊᓂᓂᒃ ᓇᓂᑐᐃᓐᓈᖅᑐᓂᒃ ᒪᓂᖅᑲᒥᓗ. 
26ᐃᓄᐃᑦ ᑕᒪᐅᖓ ᑎᑭᓐᓇᒥᒃ ᓇᐹᖅᑐᓕᖕᒧᑦ, ᐃᒍᑦᓮᑦ ᓂᕿᖏᓐᓂᒃ ᕼᐊᓂᓂᒃ ᑕᒪᓐᓇ ᑕᑕᑉᐳᖅ ᑰᒐᖅᑐᓂᒃ, ᑭᓯᐊᓂᓕ ᓇᓪᓕᐊᓪᓘᓐᓃᑦ ᓂᕆᓚᐅᓐᖏᓚᖅ; ᑲᑉᐱᐊᓱᒧᑦ ᓴᐅᓕᐅᑉ ᐊᖏᕈᑎᓕᐊᕆᓚᐅᖅᑕᖓᓂᒃ. 
27ᔫᓇᑕᓂᓕ ᑐᓴᐅᒪᓚᐅᓐᖏᓚᖅ ᐊᑖᑕᖓᑕ ᐊᖏᕈᑎᓕᐊᕕᓂᖓᓂᒃ ᐃᓄᖕᓄᑦ; ᑍᒤᒻᒪᑦ ᕿᔪᖕᒧᑦ ᑎᒍᒥᐊᖅᑕᒥᓄᑦ ᖃᓗᓯᓚᐅᖅᐳᖅ ᐃᒍᑦᓮᑦ ᓰᕐᖕᓇᐅᑎᖓᓂᑦ, ᑎᒍᓯᓪᓗᓂᓗ ᓂᕆᕗᖅ; ᑕᐅᑦᑐᐊᓗ ᐱᐅᓯᕚᓪᓕᑦᓴᐅᑎᒋᕗᖅ. 
28ᐊᖑᑏᓪᓕ ᐃᓚᖓᑦᑕ ᐅᖃᐅᑎᕚ, “ᐊᑖᑕᕕᑦ ᐃᓂᖅᑎᓚᐅᖅᐹᑎᒍᑦ ᐊᖏᕈᑎᓕᐅᖅᓗᓂ ᐅᖃᓚᐅᖅᐳᖅ, ‘ᓱᒋᐊᖅᑕᐅᔪᒃᓴᐅᕗᖅ ᐊᖑᑦ ᓂᕆᔪᖅ ᐅᓪᓗᒥ.’” ᐃᓄᐃᓪᓗ ᓄᑭᑭᒡᓕᓚᐅᖅᐳᑦ.
29ᑕᕝᕙ ᔫᓇᑕᓂ ᐅᖃᖅᐳᖅ, “ᐱᐅᖏᑦᑐᒥᒃ ᐊᑖᑕᒐ ᓄᓇᒨᕆᓯᒪᕗᖅ; ᑕᑯᒋᑦ ᐱᕙᓪᓕᑲᐅᑎᒋᔪᖓ ᐃᒍᑦᓮᑦ ᓰᕐᖕᓇᐅᑎᖏᓐᓂᒃ ᓂᕆᒐᒪ! 
30ᐱᐅᓂᖅᓴᒻᒪᕆᐅᒐᔭᖅᐳᖅ ᐅᓪᓗᒥ ᐃᓄᐃᑦ ᐃᓱᒪᖅᓱᖅᓗᑎᒃ ᓂᕆᓚᐅᕈᑎᒃ ᓵᓚᖃᕋᒥᒃ ᐊᑭᕋᒥᓂᒃ ᑎᒍᓚᐅᖅᑕᒥᖕᓂᒃ; ᐱᓕᔅᑍᓂᒥᐅᑦ ᑐᖁᑕᐅᔪᑦ ᐅᓄᕐᖕᓂᖅᓴᐅᒐᔭᓚᐅᖅᐳᑦ!”
31ᐅᓪᓗᒥ ᑍᑦᓱᒪᓂ ᐄᓴᕅᓕᒥᐅᑦ ᓵᓚᖃᖅᐳᑦ ᐱᓕᔅᑍᓂᒥᐅᓂᒃ, ᐅᓇᑍᓐᓇᖅᓗᑎᒃ ᒥᒃᒫᔅᒥᑦ ᐂᔭᓚᓐᒧᑦ ᑎᑭᓪᓗᒍ. ᐄᓴᕅᓕᒥᐅᓪᓗ ᓄᑮᕈᑎᓕᓚᐅᖅᐳᑦ; 
32ᑍᒤᒻᒪᑦ ᑐᐊᕕᖅᓗᑎᒃ ᐂᓚᐅᖅᐳᑦ ᑎᒍᓚᐅᖅᑕᒥᖕᓄᑦ ᐊᑭᕋᒥᖕᓂᑦ, ᓰᐲᑦ ᐃᒻᒧᒃᓯᐅᒊᓪᓗ ᑐᖁᕋᖅᐰᑦ ᑕᕝᕙᓂ ᐃᓂᖏᓐᓂ, ᓂᕆᓚᐅᖅᐳᓪᓗ ᓂᕿᒥᒃ ᐊᐅᓕᖕᒥᒃ. 
33ᑕᕝᕙ ᓴᐅᓕ ᐅᖃᐅᑦᔭᐅᕗᖅ ᐅᖃᖅᓗᑎᒃ, “ᑕᑯᒋᑦ, ᐃᓄᐃᑦ ᐊᔪᖅᑐᓕᕗᑦ ᐊᑕᓂᕐᖕᒧᑦ ᓂᕆᖕᒪᑕ ᓂᕿᒥᒃ ᐊᐅᓕᖕᒥᒃ.” ᓴᐅᓕᓗ ᐅᖃᖅᐳᖅ, “ᐃᓕᑦᓯ ᐊᑭᕋᖅᑐᖅᑐᓯ, ᐅᔭᕋᒃᔪᐊᖅ ᒪᐅᖓ ᐅᕙᓐᓄᑦ ᐊᒃᓴᑳᑎᓚᐅᖅᓯᐅᒃ.” 
34ᓴᐅᓕᓗ ᐅᖃᖅᐳᖅ, “ᓯᐊᒻᒪᖅᓗᓯ ᐃᓄᖕᓄᑦ ᐂᒋᑦᓯ ᐅᖃᐅᑎᓗᒋᓪᓗ, ‘ᕾᑦᓯᒋᑦᓯ ᐃᒻᒧᒃᓯᐅᒐᕐᖕᓂᒃ ᓰᐱᓂᒡᓗ ᑕᒪᐅᖓ ᓂᕆᓗᓯᓗ; ᐊᔪᖅᑐᓕᔪᒃᓴᐅᓐᖏᓚᓯ ᐊᑕᓂᕐᖕᒧᑦ ᓂᕆᓗᓯᓗ ᓂᕿᒥᒃ ᐊᐅᓕᖕᒥᒃ.’” ᐅᓐᓄᒃᑎᓪᓗᒍ ᐃᓄᓕᒫᑦ ᐊᑐᓂᑦ ᐆᒪᔪᓂᒃ ᑲᑎᑦᓯᕗᑦ ᑐᖁᓪᓗᒋᓪᓗ ᑕᕝᕙᓂ. 
35ᓴᐅᓕᓗ ᑐᓂᕐᕈᓯᖅᕕᓕᐅᖅᐳᖅ ᐊᑕᓂᕐᖕᒧᑦ; ᑖᓐᓇᓗ ᓯᕗᓪᓕᖅᐹᖑᕗᖅ ᑐᓂᕐᕈᓯᖅᕕᒃ ᓴᓇᔭᖓ ᐊᑕᓂᕐᖕᒧᑦ.
36ᑕᕝᕙ ᓴᐅᓕ ᐅᖃᖅᐳᖅ, “ᐂᓚᐅᖅᑕ ᐅᓐᓄᒃᑯᑦ ᑕᐅᓄᖓ ᐱᓕᔅᑍᓂᒥᐅᓄᑦ, ᑐᖁᕋᖅᓗᒋᓪᓗ ᐅᓪᓛᑉ ᖃᐅᓂᖓ ᑎᑭᓪᓗᒍ; ᐊᑕᐅᓯᕐᖕᒥᒡᓘᓐᓃᑦ ᐊᒥᐊᒃᑯᖏᓪᓗᒋᑦ.” ᑖᒃᑯᐊ ᑭᐅᕗᑦ, “ᐱᐅᓂᖅᐹᖑᓇᓱᒋᔧᑦ ᐊᑐᓕᕈᒃ.” ᑐᓂᕐᕈᓯᖅᑎᑦᓯᔨᓕ ᐅᖃᖅᐳᖅ, “ᐊᑕᓂᕐᖕᒧᑦ ᖃᐅᔨᒋᐊᓚᐅᖅᑕ ᑕᒫᓂ.”
37ᑍᒤᒻᒪᑦ ᓴᐅᓕ ᐊᐱᖅᓱᖅᐳᖅ ᒎᑎᒧᑦ, “ᐅᓇᑕᕆᐊᖅᑐᒃᓴᐅᕗᖔ ᐱᓕᔅᑍᓂᒥᐅᓂᒃ? ᓵᓚᖃᖅᑎᓐᓂᐊᖅᐱᑎᒎᑦ ᑐᓂᓗᒋᑦ ᐄᓴᕅᓕᒥᐅᑦ ᐱᔪᓐᓇᕐᖕᓂᖏᓐᓅᑦ?” ᐊᑕᓂᖅᓕ ᑭᐅᓚᐅᓐᖏᓚᖅ ᐅᓪᓗᒥ ᑍᑦᓱᒪᓂ. 
38ᓴᐅᓕᓗ ᐅᖃᖅᐳᖅ, “ᕾᒋᑦᓯ ᓯᕗᓕᖅᑎᐅᔪᓯ ᐃᓄᖕᓄᑦ, ᖃᐅᔨᓇᓱᐊᖅᓗᓯᓗ ᐅᓪᓗᒥ ᐊᔪᖅᑐᓕᔪᖃᕐᖕᓂᕐᖕᒪᖔᑦ. 
39ᐊᑕᓂᖅ ᐆᒪᖕᒪᑦ ᐱᐅᓕᒃᓯᓚᐅᖅᑑᑉ ᐄᓴᕅᓕᒥᐅᓂᒃ, ᐃᕐᖕᓂᕆᒐᓗᐊᕈᒃᑯ ᔫᓇᑕᓂ, ᑐᖁᔪᒃᓴᐅᕗᖅ.” ᑭᓯᐊᓂᓕ ᓇᓪᓕᐊᓪᓄᓪᓘᓐᓃᑦ ᐃᓄᖕᒧᑦ ᑭᐅᔭᐅᓚᐅᓐᖏᓚᖅ. 
40ᑕᕝᕙ ᓴᐅᓕᐅᑉ ᐄᓴᕅᓕᒥᐅᓕᒫᑦ ᐅᖃᐅᑎᕔᑦ, “ᐃᓕᑦᓯ ᐊᕙᓂ ᓇᖏᓚᐅᕆᑦᓯ ᐃᕐᖕᓂᕋᓗ ᔫᓇᑕᓂ ᒫᓂ ᓇᖏᕐᖕᓂᐊᕆᕗᒍᒃ.” ᐃᓄᐃᓪᓗ ᑭᐅᕗᑦ, “ᐱᐅᓂᖅᐹᖑᓇᓱᒋᔧᑦ ᐊᑐᓚᐅᕈᒃ.”
41ᑍᒤᒻᒪᑦ ᓴᐅᓕ ᐅᖃᖅᐳᖅ, “ᐊᑕᓃᖅ ᐄᓴᕅᓕᒥᐅᑉ ᒎᑎᖓᑦ, ᓱᖕᒪᑦ ᐅᓪᓗᒥ ᐱᔨᖕᓄᑦ ᑭᐅᓚᐅᓐᖏᓚᑎᑦ? ᑕᒪᓐᓇ ᐸᓯᔭᒃᓴᐅᓂᖅ ᐅᕙᓐᓃᑉᐸᑦ ᐃᕐᖕᓂᓐᓂᓘᓐᓃᑦ ᔫᓇᑕᓂᒥ, ᐊᑕᓃᖅ ᐄᓴᕅᓕᒥᐅᑦ ᒎᑎᖓᑦ, ᓇᓚᐅᑦᓵᕈᑦ ᔪᕇᒻ ᓴᖅᑭᑎᓚᐅᕈᒃ; ᐸᓯᔭᒃᓴᐅᓂᖅᓕ ᐃᓄᖁᑎᖕᓃᑉᐸᑦ ᐄᓴᕅᓕᒥᐅᓂ, ᓇᓚᐅᑦᓵᕈᑦ ᓱᒥᒻ ᓴᖅᑭᑎᓚᐅᕈᒃ.” ᑕᕝᕙ ᓴᐅᓕᒃᑯᒃ ᔫᓇᑕᓂᒃᑯᒃ ᓇᓚᐅᑕᐅᕘᒃ ᐃᓄᐃᑦ ᓇᓚᐅᑕᐅᓇᑎᒃ. 
42ᑕᕝᕙ ᓴᐅᓕ ᐅᖃᓕᖅᐳᖅ, “ᓇᓚᐅᑦᓵᓕᕆᑦ ᓇᓕᑦᑎᓐᓂᒃ ᐃᕐᖕᓂᓐᓂᒃ ᔫᓇᑕᓂᒥᒃ ᐅᕙᓐᓂᒡᓘᓐᓃᑦ.” ᔫᓇᑕᓂᓗ ᑕᕝᕙ ᓇᓚᐅᑕᐅᕗᖅ. 
43ᑕᕝᕙ ᓴᐅᓕ ᔫᓇᑕᓂᒧᑦ ᐅᖃᓕᖅᐳᖅ, “ᐅᖃᐅᑎᓚᐅᓐᖓ ᓱᓇᒥᒃ ᐱᓇᓱᐊᕐᖕᓂᖅᐲᑦ?” ᔫᓇᑕᓂᐅᓪᓗ ᐅᖃᐅᑎᕚ, “ᐃᒍᑦᓮᑦ ᓰᕐᖕᓇᐅᑎᖏᓐᓂᑦ ᒥᑭᔪᒥᒃ ᓂᕆᓚᐅᖅᐳᖓ ᕿᔪᑯᑖᒧᑦ ᐊᒡᒐᓐᓃᑦᑐᒧᑦ; ᒫᓐᓇᓕ ᐊᑐᐃᓐᓇᐅᕗᖓ ᑐᖁᑕᐅᔪᒃᓴᐅᓂᕐᖕᒧᑦ!”
44ᓴᐅᓕᓗ ᐅᖃᖅᐳᖅ, “ᒎᑎᐅᑉ ᑍᒫᑦᓮᓐᓇᖅ ᐊᖏᓂᖅᓴᒥᒃ ᐱᓇᓱᐊᖅᕕᒋᓂᐊᖅᐹᖓ; ᐄᓛᒃ ᑐᖁᑕᐅᔪᒃᓴᐅᓕᖅᐳᑎᑦ, ᔫᓇᑕᓃ.”
45ᑕᕝᕙ ᐃᓄᐃᑦ ᐅᖃᖅᐳᑦ ᓴᐅᓕᒧᑦ, “ᔫᓇᑕᓂ ᑐᖁᔪᒃᓴᐅᕚ ᐊᖏᔪᖅᔪᐊᒥᒃ ᓵᓚᖃᕐᖕᓂᕐᖕᒥᒃ ᐱᑎᑦᓯᓚᐅᖅᑐᖅ ᐄᓴᕅᓕᒥᐅᓂᒃ? ᑍᒤᑦᑐᒃᓴᐅᓐᖏᓚᖅ! ᐊᑕᓂᖅ ᐆᒪᖕᒪᑦ, ᑖᑦᓱᒪ ᓵᖓᓂ ᔫᓇᑕᓂᐅᑉ ᓄᔭᖓ ᐊᑕᐅᓯᖅᓘᓐᓃᑦ ᓂᐊᖁᖓᓂᑦ ᑲᑕᖕᓂᐊᓐᖏᓚᖅ ᓄᓇᒧᑦ; ᐅᓪᓗᒥ ᐱᓂᐊᕐᖕᓂᖓ ᒎᑎᐅᑉ ᐃᑲᔪᕐᖕᓂᖓᓂᑦ ᐱᓯᒪᖕᒪᑦ.” ᑕᕝᕙ ᐃᓄᐃᑦ ᓴᐳᑦᔨᓚᐅᖅᐳᑦ ᔫᓇᑕᓂᒥᒃ, ᔫᓇᑕᓂᓗ ᑐᖁᑕᐅᓚᐅᓐᖏᓚᖅ.
46ᑕᕝᕙ ᓴᐅᓕᐅᑉ ᐱᓕᔅᑍᓂᒥᐅᑦ ᒪᓕᒃᓴᕈᓐᓃᖅᐰᑦ; ᐱᓕᔅᑍᓂᒥᐅᓪᓗ ᓄᓇᒥᓄᑦ ᐅᑎᓚᐅᖅᐳᑦ.
47ᓴᐅᓕᐅᓪᓕ ᐊᖓᔪᖅᑲᐅᓂᖓ ᐄᓴᕅᓕᒥᐅᓄᑦ ᐱᒋᐊᖅᓯᒪᓕᖅᑎᓪᓗᒍ, ᐅᓇᑕᖃᑦᑕᓚᐅᖅᐳᖅ ᐊᑭᕋᓕᒫᒥᓂᒃ ᓇᓂᑐᐃᓐᓈᖅᑐᓂᒃ ᐊᕙᑎᒥᖕᓂ, ᐃᓅᖃᑎᒌᓂᒃ ᒧᐊᐱᒥᐅᓂᒃ, ᐊᒧᓁᑎᒥᐅᓂᒃ, ᐄᑐᒥᒥᐅᓂᒃ, ᔫᐸᒥᐅᑦ ᐊᖓᔪᖅᑳᖅᔪᐊᖓᓂᒃ, ᐱᓕᔅᑍᓂᒥᐅᓂᒡᓗ; ᓇᓪᓕᐊᓐᓄᑐᐃᓐᓇᖅ ᐱᒋᐊᕌᖓᒥ ᓵᓚᒋᖃᑦᑕᓚᐅᖅᐰᑦ. 
48ᐅᓇᑕᖅᑐᒃᓴᓂᓗ ᑲᑎᑎᓪᓗᓂᒋᑦ ᐊᔪᖏᑦᑐᖅᔪᐊᖑᓪᓗᑎᒃ ᓵᓚᖃᓚᐅᖅᐳᑦ ᐊᒪᓕᑬᒥᐅᓂᒃ, ᐄᓴᕅᓕᒥᐅᓪᓗ ᓴᐳᑎᓚᐅᖅᐰᑦ ᑲᑉᐱᐊᓱᒃᑎᑦᓯᔨᒋᔭᖏᓐᓂᑦ.
49ᓴᐅᓕᐅᓪᓕ ᐃᕐᖕᓂᖏᑦ ᐅᑯᐊᖑᕗᑦ ᔫᓇᑕᓂ, ᐃᔅᕕ, ᒪᓪᑭᓱᐊᓗ; ᐸᓂᖏᒡᓗ ᒪᕐᕉᒃ ᐊᑎᖃᖅᐴᒃ ᐊᖓᔪᒃᓯᖅ ᒥᕋᑉᒥᒃ, ᓄᑲᖓᓗ ᒤᑲᓪᒥᒃ; 
50ᓴᐅᓕᐅᓪᓗ ᓄᓕᐊᖓ ᐊᑎᖃᖅᐳᖅ ᐊᕼᐃᓄᐊᒥᒃ, ᐊᕼᐂᒫᔅᓯᐅᑉ ᐸᓂᖓ, ᐅᓇᑕᖅᑐᒃᓴᖁᑎᖏᑕᓗ ᐊᖓᔪᖅᑳᖓᑦ ᐊᑎᖃᖅᐳᖅ ᐋᑉᓄᒥᒃ, ᓂᕆᐅᑉ ᐃᕐᖕᓂᖓ, ᓴᐅᓕᐅᑉ ᐊᒃᑲᖓᑕ. 
51ᓴᐅᓕᓕ ᐊᑖᑕᖃᖅᐳᖅ ᑭᔅᒥᒃ, ᐋᑉᓄᓗ ᐊᑖᑕᖃᖅᐳᖅ ᓂᕆᒥᒃ ᑖᓐᓇ ᐃᕐᖕᓂᕆᔭᐅᓚᐅᖅᐴᒃ ᐊᐰᓕᒧᑦ.
52ᐃᓅᓂᓕᒫᒥᓂ ᓴᐅᓕ ᐊᒃᓱᕈᖅᓗᓂ ᐅᓇᑕᓚᐅᖅᐳᖅ ᐱᓕᔅᑍᓂᒥᐅᓂᒃ; ᐊᖑᒻᒥᒃ ᓴᓐᖏᔪᒥᒃ ᓯᕘᕋᖏᑦᑐᒥᒡᓗ ᑕᑯᑐᐊᕌᖓᒥ ᐅᓇᑕᖅᑎᒥᓄᑦ ᐃᓚᓕᐅᑎᕙᓚᐅᖅᐰᑦ.
