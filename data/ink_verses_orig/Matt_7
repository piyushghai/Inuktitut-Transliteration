1“ᐊᓯᑦᓯᓐᓂᒃ ᐃᖅᑲᖅᑐᐃᓂᐊᕋᓯ, ᐃᖅᑲᖅᑐᖅᑕᐅᖁᓇᓯ. 
2ᐃᖅᑲᖅᑐᐃᓂᓯ ᒪᓕᒡᓗᒍ ᑍᒫᓪᓗᐊᖅ ᐃᖅᑲᖅᑐᖅᑕᐅᓂᐊᕆᕗᓯ, ᐱᓇᓱᐊᕐᖕᓂᓯᓗ ᒪᓕᒡᓗᒍ ᑍᒫᓪᓗᐊᖅ ᐱᓇᓱᐊᖅᕕᐅᓂᐊᖅᐳᓯ. 
3ᓱᖕᒪᑦ ᖃᑕᓐᖑᑎᕕᑦ ᐃᑦᔨᓯᒪᐅᑎᖓ ᒥᑭᑦᑐᑯᓗᒃ ᑕᑯᕕᐅᒃ? ᐅᕝᕙ ᓇᖕᒥᓂᖅ ᐃᔨᖕᓃᑦᑐᖅ ᓇᐹᖅᑐᕕᓂᐊᓗᒃ ᐃᒃᐱᒋᓇᒍ? 
4ᐅᕝᕙᓗ ᖃᓄᖅ ᖃᑕᓐᖑᑎᖕᓄᑦ ᐅᖃᕈᓐᓇᖅᐲᑦ? ‘ᐃᑦᔨᓯᒪᐅᑏᓄᓇ ᒥᑭᑦᑐᑯᓗᒃ ᐲᓚᐅᖅᓚᒍ,’ ᐅᕝᕙ ᓇᖕᒥᓂᖅ ᓇᐹᖅᑐᕕᓂᐊᓗᖕᒥᒃ ᐃᔨᖕᓃᑦᑐᖃᖅᑎᓪᓗᒍ? 
5ᑕᒃᑯᕐᖕᒨᖅᑐᑎᑦ! ᐃᔨᖕᓃᑦᑐᖅ ᓇᐹᖅᑐᕕᓂᐊᓗᒃ ᐲᖅᑳᓚᐅᕈᒃ, ᑕᕝᕙ ᑕᑯᑦᓯᐊᕈᓐᓇᖅᓯᓂᐊᖅᐳᑎᑦ ᖃᑕᓐᖑᑎᕕᑦ ᐃᑦᔨᓯᒪᐅᑎᖓᓂᒃ ᐲᖅᓯᓇᓱᐊᓕᕈᕕᑦ ᒥᑭᑦᑐᑯᓗᖕᒥᒃ.
6ᐃᑦᔪᕐᖕᓁᑦᑐᒥᒃ ᑐᓂᓯᓂᐊᕋᓯ ᕿᒻᒥᓄᑦ ᐃᓕᖕᓄᖔᖅ ᓵᓪᓗᑎᒃ ᐅᐸᒋᐊᕋᔭᕐᖕᒪᑕ; ᓴᐸᖓᖁᑎᓯᓗ ᐊᑭᑐᔪᑦ ᐃᒋᓐᓂᐊᕐᖕᓇᒋᑦ ᑰᒃᑰᓰᑦ ᓯᕗᓂᖓᓐᓄᑦ, ᑖᒃᑯᓇᓐᖓᑦ ᑐᓪᓕᕋᖅᑕᐅᑐᐃᓐᓇᕋᔭᕐᖕᒪᑕ.”
7“ᑐᒃᓯᐊᕆᑦᓯ, ᑐᓂᓯᕕᐅᓂᐊᖅᐳᓯ ᑕᕝᕙ; ᕿᓂᕆᑦᓯ, ᓇᓂᓯᓂᐊᖅᐳᓯ ᑕᕝᕙ; ᑲᓱᒃᑐᕆᑦᓯ ᒪᑐᐃᕈᑦᔭᐅᓂᐊᖅᐳᓯ ᑕᕝᕙ. 
8ᑐᒃᓯᐊᖅᑐᓕᒫᑦ ᑐᓂᓯᕕᐅᓂᐊᖅᐳᑦ; ᕿᓂᖅᑐᓕᒫᓪᓗ ᓇᓂᓯᓂᐊᖅᐳᑦ; ᑲᓱᒃᑐᖅᑐᓕᒫᓪᓗ ᒪᑐᐃᕈᑦᔭᐅᓂᐊᖅᐳᑦ. 
9ᓇᓪᓕᑐᐃᓐᓇᓯ ᐊᑖᑕᐅᔪᓯ ᐃᕐᖕᓂᑦᓯᓐᓄᑦ ᑐᒃᓯᕋᖅᕕᐅᒍᑦᓯ ᓂᐊᖂᔭᒥᒃ, ᐅᔭᖅᑲᒥᒃ ᐂᑦᑐᕋᔭᖅᐱᓯᐅᒃ? 
10ᐅᕝᕙᓗ ᕿᑐᕐᖓᓯ ᐃᖃᓗᖕᒥᒃ ᑐᒃᓯᕋᖅᑎᓪᓗᒍ, ᖁᒡᓗᒋᐊᒥᒃ ᐂᑦᑐᕋᔭᖅᐱᓯᐅᒃ? 
11ᐱᐅᖏᑦᑑᒐᓗᐊᖅᑐᓯ, ᐱᐅᔪᓂᒃ ᑐᓂᓯᔭᕆᐊᒃᓴᖅ ᕿᑐᕐᖓᑦᓯᓐᓄᑦ ᖃᐅᔨᒪᒐᑦᓯ; ᐊᑖᑕᓯᓕ ᕿᓚᖕᒦᑦᑐᖅ ᐱᐅᔪᓂᒃ ᑐᓂᓯᔭᕆᐊᒃᓴᖅ ᖃᐅᔨᒪᓂᖅᓴᒻᒪᕆᐅᕗᖅ ᑐᒃᓯᐊᖅᕕᒋᔨᒥᓄᑦ.
12ᑍᒤᒻᒪᑦ ᐃᓅᖃᑎᑦᓯᓐᓄᑦ ᐱᓇᓱᐊᖅᕕᐅᔪᒪᓂᑦᓯᑐᑦ, ᑍᒫᓪᓗᐊᖅ ᐱᓇᓱᐊᖅᑐᒃᓴᐅᕗᓯ: ᑕᒪᓐᓇ ᑍᒤᓕᐅᕐᖕᓂᖅ ᒨᓯᓯᐅᑉ ᐱᖁᔭᖏᑕ ᑐᑭᒋᖕᒪᒍ, ᒎᑎᐅᓪᓗ ᐱᔪᖃᓛᖅᑐᒥᒃ ᐅᖃᖅᑎᖏᑕ ᐊᔪᕆᖅᑐᐃᑦᔪᑎᒋᓪᓗᓂᐅᒃ.”
13“ᐃᑎᖅᕕᑭᑦᑐᒃᑯᑦ ᐃᑎᕆᑦᓯ, ᐃᑎᖅᕕᒃ ᓂᕈᑐᖕᒪᑦ ᑲᑉᐱᐊᓇᖅᑐᕕᖕᒧᑦ ᑐᕌᖓᔪᖅ, ᐊᖅᑯᑎᖓᓗ ᐱᔭᕐᖕᓂᖅᑑᓪᓗᓂ, ᐅᓄᖅᑐᓪᓗ ᑕᒪᓐᓇ ᐊᑐᖅᐹᑦ. 
14ᐃᑎᖅᕕᒃ ᓂᕈᑭᑦᑑᕗᖅ ᐃᓅᓯᕐᖕᒧᑦ ᓄᖑᓱᐃᑦᑐᒧᑦ ᑐᕌᖓᔪᖅ, ᐊᖅᑯᑎᖓᓗ ᐱᔭᕐᖕᓂᖏᑦᑑᓪᓗᓂ, ᐅᓄᖏᑦᑐᓪᓗ ᑕᒪᓐᓇ ᓇᓂᕚᑦ.”
15“ᖃᐅᔨᓴᑦᓯᐊᕆᑦᓯ ᐱᔪᖃᓛᖅᑐᒥᒃ ᒎᑎᒧᑦ ᐅᖃᖅᑎᒋᔭᐅᔫᔮᖅᑐᓂᒃ ᓱᓕᖏᑦᑐᓂᒃ; ᑍᒃᑯᐊ ᓯᓚᑎᒥᒃᑎᒍᑦ ᓰᐱᐅᖅᑰᔨᓇᓱᐊᖅᓗᑎᒃ ᐃᓕᑦᓯᓐᓄᐊᕐᖕᓂᐊᕐᖕᒪᑕ, ᐃᓗᒥᒃᑎᒍᓪᓕ ᐹᔪᒪᔪᑎᑐᑦ ᐊᒪᕈᖅᑎᑐᑦ ᑍᒤᑉᐳᑦ. 
16ᐱᓂᐊᕐᖕᓂᖏᑎᒍᓪᓕ ᖃᐅᔨᒪᔪᓐᓇᕐᖕᓂᐊᖅᐸᓯ. ᐅᖅᐱᒊᑦ ᑲᑭᓐᓇᖅᑐᓖᑦ ᐸᐅᕐᖓᓂᒃ ᐱᕈᖅᕕᐅᓲᖑᓐᖏᓚᑦ, ᐅᖅᐱᒐᐅᔮᖅᑐᓪᓗ ᑲᑭᓪᓚᕐᖕᓇᖅᑐᓖᑦ ᐊᖅᐱᐅᔮᖅᑐᓂᒃ ᐱᕈᖅᕕᐅᕙᖏᓐᓂᕗᑦ. 
17ᓇᐹᖅᑐᖅ ᐆᒻᒪᐅᑦᓯᐊᖅᑐᖅ ᐱᐅᔪᓂᒃ ᐱᕈᖅᕕᐅᕙᒃᐳᖅ, ᓇᐹᖅᑐᖅᓕ ᐱᐅᖏᑦᑐᖅ ᐱᐅᖏᑦᑐᓂᒃ ᐱᕈᖅᕕᐅᕙᒃᐳᖅ. 
18ᓇᐹᖅᑐᖅ ᐆᒻᒪᐅᑦᓯᐊᖅᑐᖅ ᐱᕈᕐᖕᓂᖅᓗᒡᕕᐅᕙᓐᖏᓚᖅ, ᓇᐹᖅᑐᖅᓗ ᐱᐅᖏᑦᑐᖅ ᐱᐅᔪᓂᒃ ᐱᕈᖅᕕᐅᕙᖏᓐᓂᕗᖅ. 
19ᓇᐹᖅᑐᖅ ᓇᓪᓕᐊᑦ ᐱᐅᔪᓂᒃ ᐱᕈᖅᕕᐅᖏᑦᑐᖅ, ᓇᑲᑕᐅᓗᓂ ᐃᒋᑕᐅᓂᐊᖅᐳᖅ ᐃᑯᒪᒧᑦ. 
20ᑍᒫᒃᑕᐅᖅ, ᐱᔪᖃᓛᖅᑐᒥᒃ ᒎᑎᒧᑦ ᐅᖃᖅᑎᒋᔭᐅᔫᔮᖅᑐᑦ ᓱᓕᖏᑦᑐᑦ, ᐱᓂᐊᕐᖕᓂᖏᑎᒍᑦ ᖃᐅᔨᒪᓂᐊᖅᐸᓯ.”
21“ᐅᕙᓐᓂᒃ ᐊᑕᓂᖃᕐᖕᓂᕋᖅᑐᓕᒫᑦ ᒎᑎᐅᑉ ᐊᑕᓂᐅᕕᖓᓄᑦ ᐃᑎᕐᖕᓂᐊᓐᖏᓚᑦ, ᐊᑖᑕᒪᓕ ᕿᓚᖕᒦᑦᑑᑉ ᐱᓇᓱᐊᖅᑕᐅᖁᔭᖓᓂᒃ ᓈᓚᒃᑐᑦ ᑭᓯᒥ. 
22ᐃᖅᑲᖅᑐᖅᑕᐅᕕᐅᓪᓕ ᐅᓪᓗᖓᓂ, ᐅᓄᖅᑐᑦ ᐅᕙᓐᓄᑦ ᐅᖃᕈᒫᖅᐳᑦ, ‘ᐊᑕᓃᖅ, ᐊᑕᓃᖅ! ᐊᑎᕐᖕᓂ ᒎᑎᐅᑉ ᐅᖃᖅᑕᐅᖁᔭᖓᓂᒃ ᐅᖃᓪᓚᖃᑦᑕᓚᐅᖅᐳᒍᑦ, ᐊᑎᕐᖕᓂᓗ ᐊᓂᕐᖕᓂᖅᓗᐃᑦ ᐅᓄᖅᑐᑦ ᐃᓄᖕᓂᑦ ᐊᓂᑎᖃᑦᑕᓚᐅᖅᐸᕗᑦ, ᐅᓄᖅᑐᓂᒡᓗ ᑲᒪᓇᖅᑐᓕᓂᕐᖕᓂᒃ ᓴᖅᑭᑎᑦᓯᖃᑦᑕᓚᐅᖅᐳᒍᑦ!’ 
23ᑕᕝᕙ ᑭᐅᔪᒫᖅᐸᒃᑲ, ‘ᖃᐅᔨᒪᓚᐅᖅᓯᒪᓐᖏᓚᑦᓯ; ᑕᒫᓃᓐᖏᓚᐅᕆᑦᓯ! ᐊᔪᖅᑐᓕᔪᐊᓘᔪᓯ!’”
24“ᑍᒤᒻᒪᑦ, ᓇᓪᓕᐊᑦ ᐅᖃᐅᓯᕆᔭᓐᓂᒃ ᑐᓴᖅᑐᖅ, ᐊᑐᓕᖅᑐᖅᓗ, ᑖᓐᓇ ᐊᑦᔨᐅᕗᖅ ᐊᖑᒻᒧᑦ ᓯᓚᑐᔪᒧᑦ ᕾᖅᑐᒥ ᐃᒡᓗᓕᐅᖅᓯᒪᔪᒧᑦ; 
25ᑕᕝᕙ ᓯᓚᓗᒻᒪᕆᓕᕐᖕᒪᑦ, ᑰᓪᓗ ᖄᒥᓕᖅᓗᑎᒃ, ᐃᒡᓗᓗ ᐊᓄᕌᖅᕕᐅᒻᒪᕆᓕᖅᓗᓂ, ᐅᕐᕈᓐᖏᓚᖅ, ᕾᖅᑐᒧᑦ ᑐᓐᖓᒐᒥ.
26ᓇᓪᓕᐊᓪᓕ ᐅᖃᐅᓯᕆᔭᓐᓂᒃ ᑐᓴᖅᑐᖅ ᐊᑐᓕᕋᓂᓗ, ᑖᓐᓇ ᐊᑦᔨᐅᕗᖅ ᐊᖑᒻᒧᑦ ᓯᓔᑦᑐᒧᑦ ᓯᐅᕋᕐᖕᒥ ᐃᒡᓗᓕᐅᖅᓯᒪᔪᒧᑦ. 
27ᑕᕝᕙ ᓯᓚᓗᒻᒪᕆᓕᕐᖕᒪ, ᑰᓪᓗ ᖄᒥᓕᖅᓗᑎᒃ, ᐃᒡᓗᓗ ᐊᓄᕌᖅᕕᐅᒻᒪᕆᓕᖅᓗᓂ, ᐅᕐᕈᕗᖅ; ᓯᖁᒥᒻᒪᕆᒡᓗᓂᓗ!”
28ᔩᓱᓯᐅᓪᓕ ᑕᒪᒃᑯᐊ ᐅᖃᐅᓰᑦ ᐅᖃᐅᓯᕆᔭᕇᕐᖕᒪᒋᑦ, ᐃᓄᒋᐊᒃᑐᖅᔪᐊᑦ ᑲᒪᓂᐊᖅᐳᑦ ᐊᔪᕆᖅᑐᐃᓪᓗᓂ ᐱᐅᓯᕆᔭᖓᓂᒃ. 
29ᐱᖁᔭᓂᒃ ᐃᓕᓮᔨᑎᑐᑦ ᐊᔪᕆᖅᑐᐃᖏᒻᒪᑦ; ᐊᔪᕆᖅᑐᐃᓪᓗᓂᓕ ᐱᐅᓯᖃᕐᖕᒪᑦ ᐱᔪᓐᓇᖅᑎᑕᐅᕙᓗᒡᓗᓂ.
