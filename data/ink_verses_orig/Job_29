1ᑕᕝᕙ ᔫᐱ ᐅᖃᓯᒋᕗᖅ, ᐅᖃᖅᓗᓂᓗ:
2“ᑕᕝᕙᑐᖅ ᐃᓅᓯᕋ ᐅᑎᓚᐅᕐᖕᒥᓕ ᐃᓅᕋᑖᕐᖕᓂᕕᓂᓐᓄᑦ,
3ᑍᑦᓱᒪᓂ ᒎᑎᐅᑉ ᖃᐅᒪᓂᖓᓄᑦ ᓇᔪᖅᑕᐅᖏᓐᓇᖅᐸᓚᐅᕋᒪ,
4ᑍᑦᓱᒪᓂ ᐱᕈᖅᐸᓪᓕᐊᑎᓪᓗᖓ ᐃᓅᓱᒃᑑᓕᖅᑎᓪᓗᖓ,
5ᐊᔪᒐᖃᖏᑦᑑᑉ ᓱᓕ ᑍᑦᓱᒪᓂ ᓇᔪᓚᐅᕐᖕᒪᖓ,
6ᐆᒪᔪᖁᑎᒃᑲ ᐃᒻᒧᓕᐅᑦᓯᐊᖅᐸᓚᐅᖅᐳᑦ ᐊᒥᒐᖏᑦᑐᒥᒃ,
7ᐃᒡᓗᒐᓴᖕᓂ ᐊᖓᔪᖅᑳᕆᔭᐅᔪᓄᑦ ᐅᐸᒍᑎᔭᕌᖓᒪ,
8ᐃᓅᓱᒃᑐᑦ ᐅᕙᓐᓂᒃ ᑕᑯᔭᕌᖓᒥᒃ ᐊᖅᑯᑎᒥᑦ ᐊᒡᕔᖅᐸᓚᐅᖅᐳᑦ,
9ᐊᖓᔪᖅᑳᑦ ᐅᖃᖃᑎᒌᖕᓂᕐᖕᒥᖕᓂᑦ ᓄᖅᑲᖅᐸᓚᐅᖅᐳᑦ,
10ᐊᖑᑎᑦ ᐱᓪᓚᕆᖁᑕᐅᔪᑦ ᓂᐸᖏᖅᐸᓚᐅᖅᐳᑦ,
11ᓇᐅᓕᒫᓄᑦ ᑐᓴᖅᑕᐅᔭᕌᖓᒪ, ᓮᒻᒪᖅᑎᑕᐅᓯᒪᓂᕋᖅᑕᐅᕙᓚᐅᖅᐳᖓ,
12ᐊᒃᓱᔪᑦ ᐃᑲᔪᖅᑕᐅᔪᒪᔭᕌᖓᑕ ᐃᑲᔪᖅᐸᓚᐅᕋᒃᑭᑦ,
13ᑐᖁᓕᒑᔪᑦ ᓮᒻᒪᖅᑎᑦᓯᓂᖏᓐᓄᑦ ᑐᕝᕕᐅᕙᓚᐅᖅᐳᖓ,
14ᐱᑦᓯᐊᕐᖕᓂᕐᖕᒥᒃ ᐱᓂᐊᕐᖕᓂᖃᓚᐅᖅᐳᖓ, ᐱᐅᓯᕆᓪᓗᒍᓗ;
15ᑕᐅᑐᖏᑦᑐᒧᑦ ᐃᔨᒋᔭᐅᓚᐅᖅᐳᖓ,
16ᐊᒃᓱᔪᓄᑦ ᐊᑖᑕᒋᔭᐅᓚᐅᖅᐳᖓ,
17ᐃᓱᐃᑦᑐᓕᔪᑦ ᐱᔪᓐᓇᕐᖕᓂᖏᑦ ᓵᓚᒋᕙᓚᐅᖅᐸᒃᑲ,
18ᐃᓱᒪᖃᓚᐅᖅᐳᖓ, ᑐᖁᓛᕋᓱᒋᓪᓗᖓ ᐊᖏᕐᕋᖅᓯᒪᑦᓯᐊᖅᓗᖓ,
19ᓇᐹᖅᑐᑎᑐᑦ ᐊᒫᒃᑲ ᓯᐊᒻᒪᖅᓯᒪᓚᐅᖅᐳᑦ ᐃᒫᓄᑦ,
20ᓂᖅᑐᖅᑕᐅᓂᕋ ᓄᑖᖑᐃᓐᓇᓚᐅᖅᐳᖅ ᐅᕙᓐᓂ,
21ᐃᓄᐃᑦ ᐅᖃᓪᓚᓕᕌᖓᒪ ᓈᓚᑦᓯᐊᖅᐸᓚᐅᖅᐳᑦ,
22ᐅᖃᓪᓚᒌᕅᒐᒪ ᐅᖃᐅᓯᕆᔭᒃᑲ ᐃᓚᔭᐅᒋᐊᒃᑲᓐᓂᖅᐸᓚᐅᓐᖏᓚᑦ,
23ᐅᕙᓐᓂᒃ ᐅᑕᖅᑭᕙᓚᐅᖅᐳᑦ ᐱᕈᖅᓰᕕᓕᕆᔨᑎᑐᑦ;
24ᐃᒻᒥᖕᓂᒃ ᐱᔪᓐᓇᕋᓱᒋᔪᓐᓁᖅᑐᑦ ᖁᖓᑉᐸᓚᐅᖅᐸᒃᑲ;
25ᐊᖓᔪᖅᑳᕆᔭᐅᕙᓚᐅᖅᐳᖓ, ᐃᓱᒻᒥᖅᑐᐃᕙᒡᓗᖓᓗ ᑖᒃᑯᓂᖓ;
