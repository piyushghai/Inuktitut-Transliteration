1ᐊᔪᖅᓴᖏᑦᑐᖅᑕᖃᓚᐅᖅᐳᖅ ᒪᓕᒃᑕᐅᔪᓐᓇᖅᓗᓂᓗ ᐊᖑᒻᒥᒃ ᐊᑎᓕᖕᒥᒃ ᑭᔅᒥᒃ, ᐃᓅᖃᑎᒌᓂᑦ ᐱᑦᔭᒥᓂᐅᑉ ᑭᖑᕚᖏᓐᓂᑦ ᐱᓯᒪᔪᒥᒃ; ᑖᓐᓇ ᑭᔅ ᐊᐰᓕᐅᑉ ᐃᕐᖕᓂᖓ, ᑖᓐᓇ ᐊᐰᓕ ᔨᕈᕆᐅᑉ ᐃᕐᖕᓂᖓ, ᑖᓐᓇ ᔨᕈᕆ ᐱᑯᕋᑦ ᐃᕐᖕᓂᖓ, ᑖᓐᓇ ᐱᑯᕋᑦ ᐊᐱᐊᑉ ᐃᕐᖕᓂᖓ. 
2ᑭᔅ ᐃᕐᖕᓂᖃᓚᐅᖅᐳᖅ ᓴᐅᓕᒥᒃ ᐊᑎᓕᖕᒥᒃ, ᑕᑯᒥᓇᖅᑑᓪᓗᓂ ᐊᖑᒻᒥᒃ ᐃᓅᓱᒃᑐᒥᒃ. ᓴᐅᓕᐅᑉ ᑕᑯᒥᓇᖅᑑᓂᖓ ᐄᓴᕅᓕᒥᐅᓕᒫᓂᑦ ᑕᑯᒥᓇᕐᖕᓂᖅᓴᖅᑕᖃᓚᐅᓐᖏᓚᖅ; ᓴᐅᓕᓗ ᐄᓴᕅᓕᒥᐅᖑᖃᑎᒥᓂᑦ ᐊᖏᓂᖅᓴᐅᓚᐅᖅᐳᖅ ᐃᑎᒐᓪᓗᐊᒥᒃ.
3ᑍᑦᓱᒪᓂ ᑮᔅ ᓯᐅᑎᖅᑯᖅᑐᔪᖁᑎᖏᑕ ᐃᓚᖏᑦ ᐊᓯᐅᓚᐅᖅᐳᑦ. ᑍᒤᒻᒪᑦ ᑭᔅ ᐃᕐᖕᓂᒥᓄᑦ ᓴᐅᓕᒧᑦ ᐅᖃᖅᐳᖅ, “ᐱᔨᕕᑦ ᐃᓚᖓᓂᒃ ᐂᑉᐸᖃᖅᓗᑎᑦ ᕿᓂᕆᐊᓚᐅᕆᑦ ᓯᐅᑎᖅᑯᖅᑐᔪᖁᑎᑦᑎᓐᓂᒃ.” 
4ᑕᕝᕙ ᖃᖅᑲᑎᒎᓚᐅᖅᐳᑦ ᐃᕗᕅᒥᐅᑉ ᓄᓇᖓᒍᑦ ᓵᓕᓴᐅᓪᓗ ᓄᓇᖓᒍᑦ, ᑭᓯᐊᓂᓕ ᓇᓂᓯᓚᐅᓐᖏᓚᑦ. ᑲᔪᓯᓚᐅᖅᐳᑦ ᓵᓕᒻ ᓄᓇᖓᒍᑦ, ᑭᓯᐊᓂᓕ ᑕᕝᕙᓃᓚᐅᓐᖏᓐᓂᕗᑦ. ᐱᑦᔭᒥᓂᐅᓪᓗ ᓄᓇᖓᒎᓚᐅᕆᕗᑦ, ᑭᓯᐊᓂᓕ ᓇᓂᓯᖕᒥᓇᑎᒃ. 
5ᔪᐸᓗ ᓄᓇᖓᓄᐊᕋᒥᒃ, ᓴᐅᓕ ᐅᖃᖅᐳᖅ ᐱᔨᒥᓄᑦ, “ᐅᑎᓕᖅᑕ ᐊᖏᕐᕋᒧᑦ, ᐊᑖᑕᒐ ᓯᐅᑎᖁᖅᑐᔪᓂᒃ ᐃᓱᒪᔪᓐᓃᖅᓗᓂ ᐅᕙᑦᑎᓐᓂᒃ ᐱᖏᒐᓕᑐᐃᓐᓇᕆᐊᖃᕐᖕᒪᑦ.”
6ᐱᔨᖓ ᑭᐅᕗᖅ, “ᑕᑯᒋᑦ, ᑕᕝᕙᓂ ᐃᒡᓗᒐᓴᖕᓂ ᐊᖑᒻᒥᒃ ᒎᑎ ᐃᓄᖁᑎᖃᖅᐳᖅ, ᐃᒃᐱᒋᔭᐅᑦᓯᐊᖅᑐᒥᒃ; ᐅᖃᖅᑕᕕᓂᓕᒫᖏᓪᓗ ᓇᓪᓕᐅᑦᓯᕙᒃᓗᑎᒃ. ᑍᑯᓐᖓᓚᐅᖅᑕ; ᐃᒻᒪᖄ ᐅᖃᐅᑎᔪᓐᓇᖅᐹᑎᒍᑦ ᓇᒧᓐᖓᖅᑐᒃᓴᐅᓂᑦᑎᓐᓂᒃ.”
7ᓴᐅᓕᓕ ᑭᐅᕗᖅ, “ᑕᑯᒋᑦ ᑖᑦᓱᒧᖓᓕ ᐂᒍᑦᑕ ᓱᓇᒦᒃ ᐂᑦᑑᑎᒃᓴᖃᖅᐱᑖ? ᓂᕿᖃᕈᓐᓃᕋᑦᑕ, ᐱᖁᑎᖃᕐᖕᓇᑕᓗ ᓱᓇᒥᒡᓕ ᒎᑎᐅᑉ ᐃᓄᖁᑎᖓᓄᑦ ᑐᓂᓯᔪᓐᓇᕋᔭᖅᐱᑖ?”
8ᐱᔨᖓ ᑭᐅᒃᑲᓐᓂᖅᐳᖅ ᓴᐅᓕᒧᑦ, “ᑕᑯᒋᑦ, ᐊᑕᐅᓯᕐᖕᒥᒃ ᒥᑭᔪᒥᒃ ᓯᐅᓪᕕᕆᖃᖅᑐᖓ ᑐᓂᔪᓐᓇᖅᐸᕋ ᑖᑦᓱᒥᖓ ᒎᑎᐅᑉ ᐃᓄᖁᑎᖓ, ᐅᖃᐅᑎᔪᓐᓇᖅᐹᑎᒍᑦ ᓇᒧᑦ ᐂᔪᒃᓴᐅᖕᒪᖔᑦᑕ.”
9(ᑍᑦᓱᒪᓂ ᐄᓴᕅᓕᒥ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑦ ᑍᔭᐅᕙᓚᐅᖅᐳᑦ ᓇᓚᐅᑦᑍᔨᒥᒃ, ᓇᓪᓕᐊᑐᐃᓐᓇᖅ ᒎᑎᒧᑦ ᐊᐱᖅᑯᑎᒃᓴᖃᕈᓂ, ᐅᖃᖅᐸᓚᐅᖅᐳᑦ, “ᓇᓚᐅᑦᑍᔨᒧᑦ ᐂᓚᐅᖅᑕ.”) 
10ᓴᐅᓕᓗ ᑭᐅᕗᖅ, “ᐅᖃᑦᓯᐊᖅᐳᑎᑦ! ᐊᑏ ᐂᓕᖅᑕ.” ᑕᕝᕙ ᐃᒡᓗᒐᓴᖕᓄᐊᖅᐳᑦ ᒎᑎᐅᑉ ᐃᓄᖁᑎᖓᑕ ᓄᓇᖓᓄᑦ. 
11ᒪᔪᕋᓕᖅᑎᓪᓗᒋᒃ ᐃᒡᓗᒐᓴᖕᓄᑦ, ᑲᑎᓯᕗᑦ ᐊᕐᖕᓇᓂᒃ ᐃᒥᖅᑕᖅᑐᓂᒃ ᑖᒃᑯᐊᓗ ᐊᐱᕆᕔᑦ, “ᓇᓚᐅᑦᑍᔨ ᑕᒫᓃᑉᐹ?”
12ᑭᐅᕚᑦ, “ᐄ, ᑕᑯᒋᑦ ᐊᒡᓛᑦ ᓯᕗᓂᑦᑎᐊᑦᓯᓐᓃᑉᐳᖅ, ᑐᐊᕕᕈᑦᓯᒃ ᐊᖑᔪᓐᓇᖅᐸᓯᒃ; ᐃᒡᓗᒐᓴᖕᓄᐊᓕᓵᕐᖕᒪᑦ ᐅᓪᓗᒥ ᑎᑭᖅᑲᐅᖕᒪᑦ, ᐃᓄᐃᑦ ᑐᓂᕐᕈᓯᖅᑲᐅᖕᒪᑕ ᐱᓪᓚᕆᐅᓂᖅᐹᒥ ᑐᓂᕐᕈᓯᖅᕕᖕᒥ. 
13ᐃᒡᓗᒐᓴᖕᓄᐊᑐᐊᕈᑦᓯ, ᑕᑯᓂᐊᖅᐸᓯ ᖃᖅᑲᒧᐊᓚᐅᖅᑎᓐᓇᒍ ᐱᓪᓚᕆᐅᓂᖅᐹᒧᑦ ᓂᕆᔭᖅᑐᖅᓗᓂ; ᐃᓄᐃᑦ ᕾᖁᔭᐅᓯᒪᔪᑦ ᓂᕆᑦᔮᖏᑦᑐᑦ ᑖᓐᓇ ᕾᓚᐅᖏᓐᓂᖓᓂ, ᑖᑦᓱᒪ ᓮᒻᒪᖅᑎᑦᓴᕆᐊᖃᕐᖕᒪᒋᑦ ᑐᓂᕐᕈᑏᑦ; ᑭᖑᓂᖓᒍᑦ ᕾᖁᔭᐅᓯᒪᔪᑦ ᓂᕆᓕᕐᖕᓂᐊᖅᐳᑦ. ᒫᓐᓇ ᐂᒍᑦᓯᒃ, ᐊᖑᓂᐊᖅᐸᓯᒃ ᑕᑉᐸᐅᓐᖓᑐᐊᕈᑦᓯᒃ.” 
14ᑍᒤᒻᒪᑦ ᑲᔪᓯᓚᐅᖅᐳᑦ ᐃᒡᓗᒐᓴᖕᓄᑦ, ᐃᑎᓕᖅᑎᓪᓗᒋᓪᓗ ᐃᒡᓗᒐᓴᖕᓄᑦ, ᑕᑯᕗᑦ ᓴᒧᐃᓕᒥᒃ ᐊᓂᓕᖅᑐᒥᒃ ᐂᓕᖅᓗᓂ ᒥᒃᓯᒧᑦ ᑐᒃᓯᐊᕆᐊᖅᑐᖅᕕᒋᓂᐊᖅᑕᒥᓄᑦ ᖁᑦᓯᖕᓂᖅᐹᒨᖅᐸᓪᓕᐊᓕᖅᑐᖅ.
15ᐃᑉᐸᒃᓴᖓᓂᐅᑎᓪᓗᒍ ᓴᐅᓕ ᓱᓕ ᑎᑭᓚᐅᖅᑎᓐᓇᒍ, ᐊᑕᓂᐅᑉ ᓴᒧᐃᓕ ᖃᐅᔨᑎᓚᐅᖅᐹ ᐃᒫᒃ: 
16“ᖃᐅᒃᐸᑦ ᑍᒤᓪᓗᐊᓕᖅᑎᓪᓗᒍ ᑎᓕᓯᕕᒋᔪᒫᖅᐸᒋᑦ ᐊᖑᒻᒥᒃ ᐱᑦᔭᒥᓂᐅᑉ ᑭᖑᕚᖏᓐᓂᑦ ᐱᓯᒪᔪᒥᒃ; ᑖᓐᓇ ᐅᖅᓱᖅᑎᕈᒫᖅᐸᑦ ᐊᖓᔪᖅᑳᖅᔪᐊᓐᖑᖁᓪᓗᒍ ᐃᓄᖁᑎᓐᓄᑦ ᐄᓴᕅᓕᒥᐅᓄᑦ. ᑖᑦᓱᒪ ᐃᓄᖁᑎᒃᑲ ᐱᐅᓕᔪᒫᖅᐰᑦ ᐱᓕᔅᑍᓂᒥᐅᓂᑦ; ᐃᓄᖁᑎᒪ ᐅᖁᒤᑦᑐᒦᓐᓂᖏᑦ ᑕᑯᓯᒪᓕᕋᒃᑭᑦ, ᓂᓪᓕᐊᓂᖏᑦ ᐅᕙᓐᓄᑦ ᑎᑭᓯᒪᓕᕐᖕᒪᑕ.” 
17ᓴᒧᐃᓕᐅᑉ ᓴᐅᓕ ᑕᑯᖕᒪᒍ, ᐊᑕᓂᐅᑉ ᐅᖃᐅᑎᕚ, “ᑖᓐᓇ ᑕᕝᕙ ᐊᖑᑦ ᐅᖃᐅᑎᒋᓚᐅᖅᑕᕋ ᐃᓕᖕᓄᑦ! ᑖᓐᓇ ᐊᐅᓚᑦᓯᔪᒫᖅᐳᖅ ᐃᓄᖁᑎᓐᓂᒃ.” 
18ᓴᐅᓕᓗ ᐂᓕᖅᐳᖅ ᓴᒧᐃᓕᒧᑦ ᐃᑎᖅᑕᖅᕕᖕᒥ, ᐅᖃᐅᑎᓪᓗᒍᓗ, “ᐅᖃᐅᑎᓚᐅᓐᖓ ᓇᓚᐅᑦᑍᔨᐅᑉ ᐃᒡᓗᖓ ᓇᓃᑉᐹ?”
19ᓴᒧᐃᓕᐅᑉ ᓴᐅᓕ ᑭᐅᕚ, “ᐅᕙᖓ ᓇᓚᐅᑦᑍᔨᐅᕗᖓ; ᐅᕙᓐᓂᑦ ᓯᕗᓪᓕᐅᓗᑎᑦ ᐂᓚᐅᕆᑦ ᖁᑦᓯᖕᓂᖅᐹᒧᑦ ᐅᓪᓗᒥ ᓂᕆᖃᑎᒋᔭᕆᐊᖃᖅᐸᒋᑦ, ᖃᐅᒃᐸᑦ ᐅᓪᓛᒃᑯᑦ ᐊᐅᓪᓚᖅᑎᑦᓱᒫᖅᐸᒋᑦ ᐅᖃᐅᑎᓗᑎᓪᓗ ᐃᓱᒪᒥᐅᑕᓕᒫᕐᖕᓂᒃ. 
20ᑍᒃᑯᐊᓗ ᓯᐅᑎᖅᑯᖅᑐᔪᖁᑎᑎᑦ ᐊᓯᐅᓚᐅᖅᑐᑦ ᐅᓪᓗᐃᑦ ᐱᖓᓱᑦ ᓯᕗᓂᖓᒍᑦ, ᐃᓱᒫᓘᑎᒋᑦᑍᓕᒃᑭᑦ, ᓇᓂᔭᐅᓯᒪᓕᕐᖕᒪᑕ. ᑭᓇᒥᒡᓕ ᐄᓴᕅᓕᒥᐅᑦ ᐃᓄᖏᑦ ᐱᔪᒪᕙ? ᐃᓕᖕᓂᒃ ᐊᑖᑕᕕᓪᓗ ᐃᓚᖏᓐᓃᒃ ᐱᔪᒪᓐᖏᓛᑦ?”
21ᓴᐅᓕᐅᑉ ᑭᐅᕚ, “ᐱᑦᔭᒥᓂᐅᑉ ᑭᖑᕚᖏᓐᓄᑦ ᐃᓚᒋᔭᐅᓐᖏᓚᖔ, ᐄᓴᕅᓕᒥᐅᑦ ᑭᖑᕚᖏᓐᓂᑦ ᒥᑭᓐᓂᖅᐸᐅᕗᑦ ᐃᓚᒃᑲᓗ ᒥᑭᓐᓂᖅᐸᐅᖏᓛᑦ ᐱᑦᔭᒥᓂᐅᑉ ᑭᖑᕚᕇᖏᓐᓂᑦ? ᖃᓄᐃᒻᒪᑦ ᑍᒫᒃ ᐅᕙᓐᓄᑦ ᐅᖃᖅᐲᑦ?”
22ᓴᒧᐃᓕᐅᑉ ᓴᐅᓕ ᐱᔨᖓᓗ ᐂᑎᑉᐰᑦ ᐃᒡᓗᕈᓯᕐᖕᒧᑦ ᓂᕈᑐᔪᒧᑦ ᐃᓂᑖᖅᑎᓪᓗᒋᒡᓗ ᐅᐱᓐᓇᖅᑐᒧᑦ ᓂᕐᕆᕕᖕᒥ ᕾᖁᔭᐅᓯᒪᔪᑦ ᐃᓂᖏᓐᓂ, ᕾᖁᔭᐅᓯᒪᔪᑦ 30-ᒦᒐᓚᒃᑎᓪᓗᒋᑦ. 
23ᓴᒧᐃᓕᐅᑉ ᓂᕿᓕᐅᖅᑎ ᐅᖃᐅᑎᕚ, “ᕾᓚᐅᕈᒃ ᓂᕿᐅᑉ ᐃᓚᖓ ᐃᓕᖕᓄᐊᓚᐅᖅᑕᕋ, ᐅᖃᐅᑎᒋᓚᐅᖅᑕᕋ, ‘ᐅᓇ ᓴᓂᖅᕙᒃᓯᒪᒍᒃ.’” 
24ᑕᕝᕙ ᓂᕿᓕᐅᖅᑎᐅᑉ ᑎᒍᓪᓗᒍ ᓂᐅ ᒥᒥᖓᓗ ᐃᓕᕚ ᓴᐅᓕᐅᑉ ᓵᖓᓄᑦ; ᓴᒧᐃᓕᓗ ᐅᖃᖅᐳᖅ, “ᑕᑯᒋᑦ, ᐅᓇ ᐃᓕᖕᓄᑦ ᖁᒥᐅᑎᒋᓚᐅᖅᑕᕗᑦ. ᓂᕆᓕᕈᒃ; ᐅᓇ ᐃᓕᖕᓄᑦ ᖁᒥᐅᑎᒋᓚᐅᖅᐸᕋ ᓂᕆᔭᐅᖁᓪᓗᒍ ᑕᒪᑐᒪᓂ ᓇᓪᓕᐅᑦᑐᒥ, ᐃᓄᐃᑦ ᕾᖁᓚᐅᖅᑕᒃᑲ ᐃᓚᒋᓗᒋᑦ.”
25ᐊᑎᕋᒥᒡᓗ ᑐᒃᓯᐊᖅᕕᒋᔭᒥᖕᓂᑦ ᐃᒡᓗᒐᓴᖕᓄᑦ ᐂᕗᑦ, ᐃᒡᓕᖅᓗ ᐃᓂᓪᓚᒃᓴᖅᓯᒪᓚᐅᖅᐳᖅ ᓴᐅᓕᐅᑉ ᐃᓂᒋᓂᐊᖅᑕᖓ ᐃᒡᓘᑉ ᖁᓛᖓᓂ, ᑕᕝᕙᓂᓗ ᓴᐅᓕ ᓇᓪᓚᓚᐅᖅᐳᖅ ᓯᓂᒐᓱᓕᖅᓗᓂ. 
26ᐅᓪᓛᒻᒪᕆᒃᑯᑦ ᖃᐅᒻᒪᓕᖅᑎᓪᓗᒍ ᓴᒧᐃᓕᐅᑉ ᓴᐅᓕ ᐅᐸᒃᐹ ᐃᒡᓘᑉ ᖄᖓᓄᑦ, ᐅᖃᐅᑎᓪᓗᒍᓗ, “ᒪᑭᓕᕆᑦ, ᐊᐅᓪᓚᖅᑎᓐᓂᐊᓕᕋᒃᑭᑦ.” ᑕᕝᕙ ᓴᐅᓕ ᒪᑭᑉᐳᖅ, ᓴᒧᐃᓕᒃᑯᒡᓗ ᐊᓂᕘᒃ ᐊᑕᐅᑦᓯᒃᑯᑦ ᐊᖅᑯᑎᒧᐊᖅᓗᑎᒃ. 
27ᐃᒡᓗᒐᓮᓪᓗ ᑭᒡᓕᖓᓄᑦ ᑎᑭᓐᓇᒥᒃ, ᓴᒧᐃᓕᐅᑉ ᓴᐅᓕ ᐅᖃᐅᑎᕚ, “ᐱᔩᑦ ᐅᖃᐅᑎᓚᐅᕈᒃ ᑲᔪᓯᖁᓗᒍ ᐅᕙᑦᑎᓐᓂᒃ ᓯᕗᓪᓕᐅᓂᐊᕐᖕᒪᑦ.” ᑕᕝᕙ ᐱᔨᖓ ᐊᓂᒎᑎᓕᕐᖕᒪᑦ ᓴᐅᓕ ᐅᖃᐅᑎᕚ “ᑕᒫᓂ ᓄᖅᑲᖓᑬᓐᓇᕆᑦ, ᐅᖃᐅᑎᓂᐊᕋᒃᑭᑦ ᒎᑎᐅᑉ ᐅᖃᐅᓯᐅᖁᔭᖓᓂᒃ.”
