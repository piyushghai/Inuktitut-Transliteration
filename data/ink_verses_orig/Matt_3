1ᑍᑦᓱᒪᓂ ᔪᐊᓇᓯ ᐹᑉᑎᑎᕆᔨ ᓄᓇᖃᖅᕕᐅᕙᖏᑦᑐᒥ ᐊᔪᕆᖅᑐᐃᓕᖅᐳᖅ ᔫᑎᐊᒦᑦᑐᒥ. 
2ᐅᖃᖅᓗᓂ, “ᖃᕿᐊᓕᕆᑦᓯ, ᒎᑎᐅᑉ ᐊᐅᓚᑦᓯᓂᖓ ᖃᒡᓕᓕᕐᖕᒪᑦ!” 
3ᔪᐊᓇᓯ ᑖᓐᓇᐅᕗᖅ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐂᓮᐊᓯᐅᑉ ᐅᖃᐅᓯᕆᓚᐅᖅᑕᖓ, ᐃᒫᒃ,
4ᔪᐊᓇᓯᓕ ᐊᓐᓄᕌᖃᓚᐅᖅᐳᖅ ᑳᒥᓕᐅᑉ+ ᒥᖅᑯᖓᓂᒃ; ᑕᑦᓯᕈᑎᖃᖅᓗᓂᓗ ᐊᒥᕕᓂᕐᖕᒥᒃ, ᓂᕿᖃᖅᓗᓂᓗ ᐱᒡᓕᖅᑕᓂᒃ ᐃᒍᑦᑍᓪᓗ ᓰᕐᖕᓇᐅᑎᖏᓐᓂᒃ. 
5ᑕᕝᕙ ᔪᕉᓴᓚᒥᐅᑦ, ᔫᑎᐊᒥᓗ ᓄᓇᖃᖅᑐᑦ ᓇᓂᑐᐃᓐᓇᖅ, ᑰᑉ ᔪᐊᕐᑕᓂᐅᑉ ᖃᓂᒋᔮᓂ ᓄᓇᖃᖅᑐᓕᒫᑦ ᑕᑯᔭᖅᑐᖅᐹᑦ, 
6ᐊᔪᕐᖕᓂᕐᖕᒥᓂᒡᓗ ᖃᕿᐊᓕᕐᖕᒪᑕ, ᑖᑦᓱᒪ ᐹᑉᑎᑉᐰᑦ ᑰᖕᒥ ᔪᐊᕐᑕᓂᒥ.
7ᐹᕋᓰᓪᓕ ᓵᑦᔫᓰᓪᓗ ᐅᓄᖅᑐᑦ ᑎᑭᑎᓂ ᐹᑉᑎᑦᓯᕕᖕᒥᓄᑦ ᑕᑯᒐᒥᒋᑦ, ᐅᖃᐅᑎᕔᑦ, “ᖁᒡᓗᒋᐊᖑᔮᖅᑐᓯ, ᑭᐊ ᕿᒫᖁᕚᓯ ᒎᑎᐅᑉ ᓂᓐᖓᖕᓂᖓᓂᑦ ᐱᔪᒫᖅᑐᒥᑦ? 
8ᖃᕿᐊᓕᕐᖕᓂᓯ ᓇᓗᓁᓕᖅᓯᐅᒃ ᐱᓂᐊᕐᖕᓂᑦᓯᒍᑦ, 
9ᐸᓯᔭᒃᓴᐅᖏᓐᓇᓱᒋᑦᑍᓕᒋᑦᓯ ᐃᓱᒪᓗᓯ, ‘ᐂᕝᕙᕋᕼᐋᒻ ᑭᖑᕚᕆᕚᑎᒍᑦ’; ᐅᖃᐅᑎᕙᑦᓯᓕ, ᒎᑎ ᒪᑯᓂᖓ ᐅᔭᕋᖕᓂᒃ ᐂᕝᕙᕋᕼᐋᒧᑦ ᑭᖑᕚᕆᔭᐅᓕᖅᑎᑦᓯᔪᓐᓇᖅᐳᖅ! 
10ᐅᓕᒪᐅᑦ ᐊᑐᐃᓐᓇᐅᓕᖅᐳᖅ ᓇᐹᖅᑐᑦ ᐊᒫᖏᑎᒍᑦ ᓇᑲᑎᕆᓂᐊᖅᑐᖅ; ᓇᐹᖅᑐᓕᒫᑦ ᐱᐅᔪᒥᒃ ᐱᕈᖅᕕᐅᖏᑦᑐᑦ ᓇᑲᑕᐅᓂᐊᖅᐳᑦ ᐃᒋᑕᐅᓗᑎᒡᓗ ᐃᑯᒪᒧᑦ. 
11ᐃᒪᕐᖕᒧᑦ ᐹᑉᑎᑉᐸᑦᓯ ᖃᕿᐊᓕᕐᖕᓂᑦᓯᓐᓄᑦ ᓇᓗᓁᒃᑯᑕᐅᖁᓪᓗᒍ, ᑭᖑᓂᒃᑯᓪᓕ ᕾᓂᐊᖅᑐᖅ ᐅᕙᓐᓂᑦ ᐊᔪᖏᓐᓂᖅᓴᖅᔪᐊᖑᕗᖅ, ᓇᓗᖅᑯᑎᕗᖓ, ᐊᒡᓛᑦ ᐃᑎᒐᒍᑎᖏᓐᓂᒃ ᑎᒍᒥᐊᕆᐊᒃᓴᖅ, ᑖᑦᓱᒪᓕ ᐹᑉᑎᑦᓱᒫᖅᐹᓯ ᐊᓂᕐᖕᓂᕐᖕᒧᑦ ᐃᑦᔪᕐᖕᓁᑦᑐᒧᑦ ᐃᑯᒪᒧᓪᓗ. 
12ᑖᑦᓱᒪ ᓂᐊᖂᔭᒃᓴᓂᒃ ᓴᓃᔧᑦᔪᑎᓂ ᑎᒍᒥᐊᖅᐹ, ᓂᐊᖂᔭᒃᓴᓂᒃ ᓯᖃᓕᑦᓯᕕᖕᒥᓂᑦ ᓂᐊᖂᔭᒃᓴᐅᖏᑦᑐᑦ ᐊᕕᑎᑦᓱᒪᓪᓗᒋᑦ ᓂᐊᖂᔭᒃᓴᓂᑦ, ᓂᐊᖂᔭᒃᓮᓪᓗ ᓯᖅᓗᐊᕐᖕᒥᓄᑦ ᑲᑎᑦᓱᒫᖅᐰᑦ, ᐃᕕᐅᓂᖏᓪᓗ ᐃᑯᐊᓪᓚᒍᒫᖅᐰᑦ ᐃᑯᒪᒧᑦ ᖃᒥᓱᐃᑦᑐᒧᑦ.”
13ᑍᑦᓱᒪᓂ ᔩᓱᓯ ᒐᓕᓕᐊᒥᑦ ᔪᐊᕐᑕᓂᒧᑦ ᑎᑭᑉᐳᖅ, ᔪᐊᓇᓯᒧᑦ ᐹᑉᑎᑕᐅᔪᒪᓪᓗᓂ. 
14ᔪᐊᓇᓯᐅᓪᓕ ᓄᖅᑲᖅᑎᒐᓱᐊᖅᓗᒍ ᐅᖃᐅᑎᕚ, “ᐅᕙᖓ ᐹᑉᑎᑕᐅᔭᕆᐊᖃᕋᓗᐊᖅᐳᖓ ᐃᓕᖕᓄᑦ, ᐃᕝᕕᓪᓕ ᐅᕙᓐᓄᑦ ᕾᖔᖅᐳᑎᑦ!”
15ᔩᓱᓯᐅᓪᓕ ᑭᐅᕚ, “ᒫᓐᓇ ᑍᒤᓕᖅᓕ; ᑍᒤᓕᐅᖅᑎᓪᓗᑕ ᓈᒻᒪᓈᑐᐃᓐᓇᕋᑦᑕ ᒎᑎᐅᑉ ᐊᑐᖅᑕᐅᖁᔭᖓᓂᒃ.” ᑕᕝᕙ ᔪᐊᓇᓯᐅᑉ ᐊᖏᖅᐹ.
16ᔩᓱᓯᓕ ᐹᑉᑎᑕᐅᔭᕇᑐᐊᕋᒥ ᐃᒫᓂᑦ ᖃᑭᕗᖅ, ᖃᑭᑐᐊᕐᖕᒪᓪᓗ ᑕᑯᒋᑦ ᕿᓚᒃ ᐊᖕᒪᖅᐳᖅ, ᒎᑎᐅᓪᓗ ᐊᓂᕐᖕᓂᖓ ᐊᖅᑲᖅᑐᑦ ᑕᑯᕚ ᑎᖕᒥᐊᑎᑐᑦ ᑑᕕᑐᑦ, ᔩᓱᓯᒦᓕᖅᓗᓂᓗ. 
17ᓂᐱᒥᒡᓗ ᕿᓚᖕᒥᑦ ᓂᓪᓕᖅᑐᖃᖅᐳᖅ ᐅᖃᖅᑐᒥᒃ, “ᐅᓇ ᑕᕝᕙ ᐃᕐᖕᓂᕋ ᓇᒡᓕᒋᔭᕋ, ᖁᕕᐊᒋᑦᓯᐊᖅᑕᕋᓗ.”
