1ᑕᕝᕙ ᔫᓯᐱ ᐊᑖᑕᖓᑕ ᑮᓇᖓᓄᑦ ᐳᓪᓗᓂ, ᕿᐊᕕᒋᓕᖅᐹ, ᑯᓂᒃᓗᒍᓗ. 
2ᔫᓯᐱᓗ ᐱᔨᒥᓂᒃ ᐋᓐᓂᐊᓯᐅᑎᓂᒃ ᑎᓕᓯᕗᖅ ᑐᖁᖓᔪᖅᓯᐅᑎᒥᒃ ᐊᑖᑕᓂ ᒥᖑᐊᖅᑕᐅᖁᓪᓗᓂᐅᒃ. ᑕᕝᕙ ᐋᓐᓂᐊᓯᐅᑏᑦ ᐄᓴᕅᓕ ᑐᖁᖓᔪᖅᓯᐅᑎᒥᒃ ᒥᖑᐊᖅᐹᑦ; 
3ᐅᓪᓗᓂᒃ 40-ᓂᒃ ᐅᑕᖅᑭᔭᕆᐊᖃᓚᐅᖅᐳᑦ, ᑕᒪᒃᑯᐊ ᑐᖁᖓᔪᖅᓯᐅᑎᒥᒃ ᒥᖑᐊᖅᑕᐅᔪᑦ ᐅᓪᓗᓂᒃ ᑍᒤᓪᓗᐊᖅᑐᓂᒃ ᐅᑕᖅᑭᔭᕆᐊᖃᖅᐸᖕᒪᑕ. ᐃᑦᔨᑉᑎᒥᐅᓪᓗ ᕿᒃᓵᒍᑎᒋᕚᑦ ᐅᓪᓗᓂᒃ 70-ᓂᒃ.
4ᐅᓪᓗᐃᓪᓕ ᕿᒃᓵᒡᕕᐅᔪᑦ ᐃᓱᓕᒻᒪᑕ, ᔫᓯᐱ ᐰᕉᑉ ᐊᖓᔪᖅᑳᖁᑎᖏᓐᓄᑦ ᐅᖃᖅᐳᖅ, “ᐃᓕᑦᓯᓐᓄᑦ ᖁᕕᐊᒋᔭᐅᒍᒪ, ᐊᖓᔪᖅᑳᑦᑎᓐᓄᑦ ᐰᕈᒧᑦ ᐅᖃᕆᐊᖅᑐᕆᑦᓯ, ᐅᖃᐅᑎᓗᒍᓗ, 
5ᐊᑖᑕᒪ ᐊᖏᒻᒪᕆᒃᑎᓚᐅᕐᖕᒪᖓ, ᐅᖃᐅᑎᓪᓗᓂᖓ, ‘ᑐᖁᔭᕆᐊᒃᓯᒐᒪ: ᐃᓗᕕᖅᑕᐅᔪᒪᔪᖓ ᐃᓗᕕᖃᖅᕕᓕᐊᕆᓯᒪᔭᓐᓂ ᓄᓇᒥ ᑬᓇᓂᒥ, ᑍᑲᓂ ᐃᓗᕕᖅᑕᒃᓴᕆᕙᕐᖕᒪ.’ ᒫᓐᓇ ᑍᒤᒻᒪᑦ ᐱᔪᓐᓇᖅᑎᓚᐅᓐᖓ, ᑕᑉᐸᐅᖓ ᐊᑖᑕᒐ ᐃᓗᕕᕆᐊᖅᑐᕐᖕᓂᐊᕋᒃᑯ; ᑕᒪᐅᖓᓗ ᐅᑎᓛᕆᕗᖓ.”
6ᐰᕉᑉ ᑭᐅᕚ, “ᑕᑉᐸᐅᖓ ᒪᔪᐊᓕᕆᑦ, ᐊᑖᑍᑦ ᐃᓗᕕᕆᐊᖅᑐᖅᓗᒍ, ᑍᒫᒃ ᐊᖏᒻᒪᕆᒃᑎᓯᒪᖕᒪᑎᑦ.”
7ᑕᕝᕙ ᔫᓯᐱ ᒪᔪᐊᓕᖅᐳᖅ ᐊᑖᑕᓂ ᐃᓗᕕᕆᐊᖅᑐᖅᓗᒍ; ᐃᓚᖃᓚᐅᖅᐳᖅᓗ ᐰᕉᑉ ᐱᔨᖏᓐᓂᒃ ᑕᒤᓐᓂᒃ, ᐊᖓᔪᖅᑳᖁᑎᖏᓐᓂᒡᓗ ᐃᒡᓗᒥᐅᑕᖏᓐᓂᒃ, ᐃᑦᔨᑉᑎᐅᓪᓗ ᓄᓇᖓᑕ ᐊᖓᔪᖅᑳᖁᑎᓕᒫᖏᓐᓂᒃ ᑕᒤᓐᓂᒃ, 
8ᔫᓯᐱᐅᓪᓗ ᐃᒡᓗᒥᐅᖃᑎᓕᒫᖏᑦ ᑕᒪᕐᖕᒥᒃ, ᖃᑕᓐᖑᑎᖏᓪᓗ, ᐊᑖᑕᖓᑕᓗ ᐃᒡᓗᒥᐅᖃᑎᓕᒫᖏᑦ ᐱᖃᑕᐅᓚᐅᖅᐳᑦ; ᕿᑐᕐᖓᖏᑕᓕ ᒥᑭᔫᑕᐅᓂᖏᑦ, ᓰᐱᖁᑎᖏᓪᓗ, ᐆᒪᔪᖁᑎᖏᓪᓗ ᕿᒪᒃᑕᐅᓚᐅᖅᐳᑦ ᓄᓇᒧᑦ ᒎᓯᓂᒧᑦ. 
9ᑕᑉᐸᐅᖓ ᒪᔪᐊᖃᑕᐅᓚᐅᕆᕗᑦ ᐊᖓᔪᖅᑳᖅᓯᐅᑏᑦ ᐊᒃᓴᓗᐊᓖᑦ ᕿᒻᒥᖅᔪᐊᕐᖕᒦᑦᑐᓪᓗ; ᐃᖏᕐᕋᖃᑎᓕᒫᖏᑦ ᑲᑎᓪᓗᒋᑦ ᐃᓄᒐᓴᒡᔪᐊᖑᓚᐅᖅᐳᑦ.
10ᓇᑎᕐᖕᓇᒧᓪᓕ ᑎᑭᓐᓇᒥᒃ ᑍᔭᐅᔪᒧᑦ ᐊᑖᑎᐅᑉ ᓂᐊᖂᔭᒃᓴᓕᐅᖅᕕᖓᓂᒃ, ᔪᐊᕐᑕᓂᐅᑉ ᐅᖓᑖᓃᑦᑐᒧᑦ, ᑕᕝᕙᓂ ᕿᐊᔪᐊᓘᕗᑦ ᕿᒃᓵᖕᓂᕐᖕᒧᓪᓗ ᐅᒡᒍᐊᖅᑐᐊᓘᓪᓗᑎᒃ; ᑕᕝᕙᓂᓗ ᔫᓯᐱ ᐅᓪᓗᓂᒃ 7-ᓂᒃ ᓄᖅᑲᖓᑎᑦᓯᓚᐅᖅᐳᖅ ᕿᒃᓵᒍᑎᖃᖅᓗᑎᒃ ᐊᑖᑕᒥᖕᓂᒃ. 
11ᑬᓇᓂᒥᐅᓪᓕ ᓄᓇᖃᖅᑐᑦ, ᑕᑯᒐᒥᒃ ᕿᒃᓵᒃᑐᓂᒃ ᓇᑎᕐᖕᓇᒥ ᑍᔭᐅᔪᒥ ᐊᑖᑎᐅᑉ ᓂᐊᖂᔭᒃᓴᓕᐅᖅᕕᖓᓂ, ᐅᖃᖅᐳᑦ, “ᑕᕝᕙᓂ ᐃᑦᔨᑉᑎᒥᐅᓄᑦ ᕿᒃᓵᕕᒡᔪᐊᖅᕕᐅᕗᖅ.” ᑍᒤᒻᒪᑦ ᓄᓇ ᐊᑦᓯᖅᑕᐅᕗᖅ ᐊᐱᐅᓪ-ᒥᔅᕅᒥᒥᒃ; ᑖᓐᓇ ᔪᐊᕐᑕᓂᐅᑉ ᐅᖓᑖᓃᑦᑐᖅ.
12ᑕᕝᕙᓂ ᔧᑰᑉ ᐃᕐᖕᓂᖏᑦ ᐱᓇᓱᐊᓚᐅᖅᐳᑦ ᐊᑖᑕᖓᑕ ᐱᓇᓱᐊᖅᑕᐅᖁᓚᐅᖅᑕᖏᓐᓂᒃ ᑖᑦᓱᒧᖓ; 
13ᐃᕐᖕᓂᖏᑕᓗ ᐊᒡᔭᖅᐹᑦ ᓄᓇᒧᑦ ᑬᓇᓂᒧᑦ, ᐃᓗᕕᖅᓗᒍᓗ ᕾᕈᓱᖕᒧᑦ ᓇᑎᕐᖕᓇᒥ ᒪᒃ-ᐲᓚᒦᑦᑐᒧᑦ, ᒪᒻᕆᐅᑉ ᐅᖓᑖᓃᑦᑐᒧᑦ, ᑖᓐᓇ ᐂᕝᕙᕋᕼᐋᒻ ᓂᐅᕕᐊᕆᓚᐅᖅᑕᖓ ᐱᕈᖅᓰᕕᒃ ᐱᖃᓯᐅᑎᓪᓗᒍ ᐃᐸᕋᓐᒥᑦ ᕼᐃᑍᑎᒥᐅᑕᕐᖕᒥᑦ, ᐃᓗᕕᖅᓯᕕᒃᓴᐅᖁᓪᓗᒍ. 
14ᔫᓯᐱᐅᑉ ᐊᑖᑕᓂ ᐃᓗᕕᕇᕋᒥᐅᒃ, ᐅᑎᓚᐅᖅᐳᖅ ᐃᑦᔨᑉᑎᒧᑦ ᖃᑕᓐᖑᑎᓂ ᐃᓚᒋᓪᓗᒋᑦ ᑕᒪᕐᖕᒥᒡᓗ ᐃᓗᕕᖅᓯᔭᖅᑐᖅᑎᓪᓗᒋᑦ ᐊᑖᑕᒥᓂᒃ ᒪᓕᓚᐅᖅᑐᓕᒫᑦ ᐃᓚᒋᓪᓗᒋᑦ.
15ᔫᓯᐱᐅᓪᓕ ᖃᑕᓐᖑᑎᖏᑦ ᖃᐅᔨᒪᓕᕋᒥᒃ ᐊᑖᑕᖓ ᑐᖁᖓᓕᕐᖕᒪᑦ, ᐅᖃᖅᐳᑦ, “ᔫᓯᐱᐅᑉ ᐆᒥᒋᓂᐊᓕᖅᐹᑎᒍᑦ ᐊᑭᒋᐊᕐᖕᓂᐊᓕᖅᐹᑎᒍᓪᓗ ᐱᐅᖏᑦᑐᒥᒃ ᐱᓂᐊᕐᖕᓂᕆᓚᐅᖅᑕᕗᑦ ᒪᓕᒡᓗᒍ.” 
16ᑍᒤᒻᒪᑦ ᔫᓯᐱᒧᑦ ᑎᓕᓯᓚᐅᖅᐳᑦ ᐅᖃᐅᑦᔭᐅᖁᓪᓗᒍ, ᐅᖃᖅᓗᑎᒃ, “ᐊᑖᑕᕕᑦ ᑐᖁᓚᐅᖅᑳᕋᓂ ᐱᖁᓚᐅᖅᐹᑎᒍᑦ, ᐅᖃᖅᓗᓂ, 
17‘ᔫᓯᐱ ᐅᖃᐅᑦᔭᐅᔪᒫᖅᐳᖅ, ᕿᓄᕕᒋᕙᒋᑦ ᐃᓱᒪᒋᔪᓐᓁᕕᖃᖁᓪᓗᑎᑦ ᐊᖓᔪᕕᑦ ᐊᔪᖅᑐᓕᓂᕆᓚᐅᖅᑕᖏᓐᓂᒃ, ᐃᓕᖕᓄᑦ ᐱᐅᖏᑦᑐᒥᒃ ᐱᓇᓱᐊᓚᐅᕐᖕᒪᑕ.’ ᒫᓐᓇᓗ ᕿᓄᕕᒋᕙᑦᑎᒋᑦ, ᐃᓱᒪᒋᔪᓐᓁᖅᕕᒋᓚᐅᒃᑭᑦ ᐊᔪᖅᑐᓕᓂᕆᓚᐅᖅᑕᖏᓐᓂᒃ ᐊᑖᑕᕕᑦ ᒎᑎᖓᑕ ᐱᔨᖏᑦ.” ᔫᓯᐱᓗ ᕿᐊᕗᖅ ᑖᑦᓱᒧᖓ ᐅᖃᓪᓚᒃᑎᓪᓗᒋᑦ.
18ᐊᖓᔪᖏᑕᑦᑕᐅᖅ ᐅᐸᒃᓗᒍ ᓵᖓᓄᑦ ᐹᒻᒪᒡᕕᒋᕚᑦ, ᐅᖃᖅᓗᑎᒡᓗ, “ᑕᑯᒋᑦ ᐃᓕᖕᓄᑦ ᐱᔨᐅᕗᒍᑦ.”
19ᔫᓯᐱᐅᓪᓕ ᐅᖃᐅᑎᕔᑦ, “ᓯᕘᕋᖏᓪᓗᓯ ᐅᕙᓐᓂᒃ, ᒎᑎᐅᑉ ᐃᓂᖓᓃᓐᖏᓐᓇᒪ, 
20ᐃᓕᑦᓯᓕ ᐃᓱᒪᖃᓚᐅᕋᓗᐊᖅᐳᓯ ᐱᐅᖏᑦᑐᒥᒃ ᐅᕙᓐᓄᑦ ᐱᓇᓱᐊᕈᒪᓪᓗᓯ; ᒎᑎᐅᓪᓕ ᑕᒪᓐᓇ ᐱᐅᔪᒧᑦ ᐋᖅᑭᒃᓯᒪᓚᐅᖅᐹ, ᐃᓄᐃᑦ ᐅᓄᖅᑐᖅᔪᐊᑦ ᐃᓅᑎᑕᐅᖁᓪᓗᒋᑦ, ᓲᖅᓗ ᐅᓪᓗᒥ ᑍᒤᒻᒪᑦ. 
21ᑍᒤᒻᒪᑦ, ᓯᕘᕋᖏᓪᓗᓯ; ᐅᕙᖓ ᓂᕿᒃᓴᖃᖅᑎᓐᓂᐊᖅᐸᑦᓯ ᕿᑐᕐᖓᓯᓗ.” ᑍᒤᓕᐅᖅᓗᓂ ᑐᓐᖓᓇᖅᑐᒥᒃ ᐅᖃᐅᑎᒃᑲᓐᓂᖅᐰᑦ ᒪᓂᒍᖅᑎᓪᓗᒋᓪᓗ.
22ᔫᓯᐱ ᐃᑦᔨᑉᑎᒦᖏᓐᓇᓚᐅᖅᐳᖅ, ᐃᓚᓂ ᐊᑖᑕᖓᑕᓗ ᐃᒡᓗᒥᐅᖃᑎᖏᑦ; ᔫᓯᐱᓗ ᐊᕐᕌᒍᓂᒃ 110-ᓂᒃ ᐃᓅᓚᐅᖅᐳᖅ. 
23ᔫᓯᐱᓗ ᑕᑯᓚᐅᖅᐳᖅ ᐃᕗᕅᒥᐅᑉ ᕿᑐᕐᖓᖏᓐᓂᒃ ᐃᕐᖑᑕᒥᓂᒃ; ᒫᓇᓯᐅᓪᓗ ᐃᕐᖕᓂᖓᑕ ᒪᑬᕆᐅᑉ ᕿᑐᕐᖓᖏᓐᓂᒃ ᐃᕐᖕᓂᐊᖑᑎᓪᓗᒋᑦ ᑕᑯᓚᐅᕆᕗᖅ. 
24ᔫᓯᐱᓗ ᖃᑕᓐᖑᑎᒥᓄᑦ ᐅᖃᖅᐳᖅ, “ᑐᖁᔭᕆᐊᒃᓯᒐᒪ; ᒎᑎᐅᓪᓕ ᑎᑭᕝᕕᒋᔪᒫᖅᐹᓯ, ᑕᕝᕙᓐᖓᓪᓗ ᓄᓇᒥᑦ ᐊᐅᓪᓚᖅᑎᑦᓱᒫᖅᐹᓯ ᓄᓇᒧᑦ ᐂᕝᕙᕋᕼᐋᒧᑦ, ᐂᓴᑭᒧᓪᓗ, ᔧᑯᒧᓪᓗ ᐊᖏᕈᑎᒋᓚᐅᖅᑕᖓᓂ ᓄᓇᑖᖁᓪᓗᓯ.” 
25ᑕᕝᕙ ᔫᓯᐱ ᐅᖃᕕᖁᔨᕗᖅ ᐄᓴᕅᓕᐅᑉ ᑭᖑᕚᖏᓐᓂᒃ, ᐅᖃᖅᓗᓂ, “ᒎᑎᐅᑉ ᑎᑭᕝᕕᒋᔪᒫᕐᖕᒪᓯ, ᑕᕝᕙ ᓴᐅᓂᒃᑲ ᓇᒃᓴᕆᐊᖃᕈᒫᖅᐸᓯ ᑕᒫᓐᖓᑦ ᐊᐅᓪᓚᓕᕈᑦᓯ.” 
26ᑕᕝᕙ ᔫᓯᐱ ᑐᖁᕗᖅ, ᐊᕐᕌᒍᖃᓕᖅᓗᓂ 110-ᓂᒃ; ᑐᖁᖓᔪᖅᓯᐅᑎᒧᓪᓗ ᒥᖑᐊᖅᐹᑦ, ᐃᒃᓕᖅᕕᖕᒧᓪᓗ ᐃᓕᓪᓗᒍ ᐃᑦᔨᑉᑎᒥ.
