1ᐱᔭᓕᐅᓪ ᓴᓇᕗᖅ ᐃᒃᓯᖅᕕᖕᒥᒃ ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᒃᓴᖓᓂᒃ ᕿᔪᖕᒥᒃ ᑎᓴᒃᑕᒥᒃ+ ᐊᑬᑦᓯᐊᓂᒃ ᐊᑎᓕᖕᓂᒃ, ᑕᑭᓂᖃᖅᓗᒍ 110-ᓂᒃ ᓯᓐᑎᒦᑕᓂᒃ, ᓯᓕᖕᓂᖃᖅᓗᒍᓗ 66-ᓂᒃ ᓯᓐᑎᒦᑕᓂᒃ, ᐳᖅᑐᓂᖃᖅᓗᒍᓗ 66-ᓂᒃ ᓯᓐᑎᒦᑕᓂᒃ. 
2ᑖᓐᓇᓗ ᖄᐹᓕᖅᐹᑦ ᒎᓗᓪᓚᕆᖕᒥᒃ, ᐃᓗᐊ ᓯᓚᑖᓗ ᓯᓚᑉᐱᐊᖅᓗᒍᓗ ᒎᓗᒥᒃ, ᓯᓈᓕᐅᖅᓗᒍᓗ ᒎᓗᒥᒃ. 
3ᓯᑕᒪᓂᒡᓗ ᒎᓗᓂᒃ ᑎᒍᒥᐊᖅᕕᓕᐅᖅᐹ ᐊᖕᒪᓗᖅᑐᓂᒃ ᓱᓪᓗᓕᖕᓂᒃ ᑖᒃᑯᐊᓗ ᓂᐅᖏᓐᓄᑦ ᐃᓕᓗᒋᑦ, ᒪᕐᕉᒃ ᐃᒡᓗᐊᓃᓪᓗᑎᒃ, ᒪᕐᕉᒡᓗ ᐃᒡᓗᐊᓃᒃᑭᓪᓗᑎᒃ. 
4ᑕᑭᔪᑯᑖᖕᓂᒃ ᕿᔫᖕᓂᒃ ᓴᓇᒋᕗᖅ ᑎᓴᒃᑖᖕᓂᒃ ᐊᑬᑦᓯᐊᒥᒃ ᐊᑎᓕᖕᒥᑦ, ᑖᒃᑯᐊᒡᓗ ᓯᓚᑉᐱᐊᖅᐹᒃ ᒎᓗᒥᒃ, 
5ᓱᓪᓗᖏᑎᒍᓪᓗ ᑲᐅᑎᓪᓗᒋᒃ ᑍᒫᒃ ᐊᑭᕋᐅᑎᓕᐅᖅᐹ ᐃᒃᓯᖅᕕᐅᑉ ᓴᓂᕌᒍᑦ. 
6ᒪᑐᓕᐅᖅᐹᓗ ᓂᑲᒍᓱᖕᓂᐅᑉ ᐃᒃᓯᕙᐅᑕᖓᓂᒃ ᑍᔭᐅᔪᒥᒃ ᒎᓗᐃᓐᓇᐅᓪᓗᒍ, ᑕᑭᓂᖃᖅᓗᒍ 110-ᓂᒃ ᓯᓐᑎᒦᑕᓂᒃ, ᓯᓕᖕᓂᖃᖅᓗᒍᓗ 66-ᓂᒃ ᓯᓐᑎᒦᑕᓂᒃ. 
7ᑖᑦᓱᒪᓗ ᒪᑑᑉ ᖄᖓᒍᑦ ᐃᓱᖏᒃᑎᒃᑯᑦ ᐃᒡᓗᒌᖕᓂᒃ; ᐃᓴᕈᓐᖑᐊᓖᖕᓂᒃ ᓴᓇᒋᕗᖅ ᓯᕈᐲᖕᓂᒃ ᑍᔭᐅᔫᖕᓂᒃ ᒎᓘᖕᓂᒃ ᑲᐅᒐᖅᓗᒋᒃ ᓴᓇᓯᒪᔫᖕᓂᒃ. 
8ᑖᒃᑯᐊᒡᓗ ᒪᑑᑉ ᐃᓱᖏᖕᓃᑉᐴᒃ ᐊᑐᓂᑦ, ᑕᕝᕙᓂ ᒪᑐᒥ ᐃᓛᒃᑰᖏᓪᓗᑎᒃ ᒪᑐᖓᑕ ᐃᓚᒋᓪᓗᓂᒋᒃ ᓴᓇᓯᒪᕘᒃ. 
9ᑖᒃᑯᐊᒡᓗ ᓯᕈᐲᒻ ᐃᓴᕈᒥᖕᓂᒃ ᐃᓯᕕᖓᑎᑦᓯᕘᒃ, ᑖᓐᓇ ᒪᑐ ᐃᓴᕈᒥᖕᓄᑦ ᖁᓚᖏᐊᖅᓗᒍ, ᑖᒃᑯᐊᒡᓗ ᓯᕈᐲᒻ ᐃᒻᒥᖕᓄᑦ ᓵᓐᖓᐅᑎᓪᓗᑎᒃ ᒪᑑᑉ ᖄᖓᓂ.
10ᕿᔪᖕᒥᒃ ᑎᓴᒃᑕᒥᒃ ᐊᑬᑦᓯᐊᒥᒃ ᐊᑎᓕᖕᒥᒃ ᓵᓕᐅᕆᕗᖅ, ᑕᑭᓂᖃᖅᓗᒍ 88-ᓂᒃ ᓯᓐᑎᒦᑕᓂᒃ, ᓯᓕᖕᓂᖃᖅᓗᒍᓗ 44-ᓂᒃ ᓯᓐᑎᒦᑕᓂᒃ, ᐳᖅᑐᓂᖃᖅᓗᒍᓗ 66-ᓂᒃ ᓯᓐᑎᒦᑕᓂᒃ. 
11ᑖᓐᓇᓗ ᓯᓚᑉᐱᐊᖅᐹ ᒎᓗᓪᓚᕆᖕᒥᒃ, ᓯᓇᖅᔪᓕᐅᖅᐹᓗ ᐊᕙᓕᐊᕈᑕᒃᓴᖓᓂᒃ ᓴᖑᐃᐱᓗᒃᓯᒪᔪᒥᒃ ᒎᓗᒥᒃ. 
12ᑖᓐᓇᓗ ᓯᓇᖅᔪᒃᓯᐅᓯᖅᐹ ᐊᕙᑎᓕᒫᖓ ᐊᒡᒊᑦ ᓴᓂᒧᑐᓂᖓᑎᑐᑦ ᓯᓕᒃᑎᒋᔪᒥᒃ, ᓯᓇᖅᔪᖓᓗ ᓯᓚᑉᐱᐊᓕᒃᑲᓐᓂᖅᓗᒍ ᓴᖑᐃᐱᓗᒃᓯᒪᔪᒥᒃ ᒎᓗᒥᒃ. 
13ᑕᕝᕙᓂᓗ ᒎᓗᓂᒃ ᐊᖕᒪᓗᖅᑐᓂᒃ ᓱᓪᓗᓕᖕᓂᒃ ᓴᓇᒋᕗᖅ, ᑖᒃᑯᐊᓗ ᐊᖕᒪᓗᖅᑐᑦ ᓱᓪᓗᓖᑦ ᐃᓕᓗᒋᑦ ᓂᐅᖏᒃᑕ ᑎᕆᖅᑯᖏᓐᓄᑦ ᓯᑕᒪᓄᑦ. 
14ᓯᓇᖅᔪᐊᑕᓗ ᑭᒡᓕᖓᓃᑦᑐᓂᒃ ᐊᖕᒪᓗᖅᑐᓂᒃ ᓱᓪᓗᓖᖕᓂᒃ ᓴᓇᒋᕗᖅ, ᑕᑭᔪᑯᑖᖕᓄᑦ ᑲᐅᑎᑦᓯᕕᐅᓗᑎᒃ ᐊᑭᕋᐅᓯᖅᕕᒃᓴᐅᖁᓪᓗᒋᑦ ᑖᑦᓱᒧᖓ ᓵᒧᑦ. 
15ᑕᑭᔪᑯᑖᖕᓂᒃ ᕿᔪᖕᓂᒃ ᓴᓇᒋᕗᖅ ᑎᓴᒃᑖᖕᓂᒃ ᐊᑬᑦᓯᐊᒥᒃ ᐊᑎᓕᖕᒥᒃ, ᑖᒃᑯᐊᒡᓗ ᓯᓚᑉᐱᐊᖅᓗᒋᒃ ᒎᓗᒥᒃ. 
16ᐊᓪᓕᕋᓕᐅᕆᕗᖅ ᒎᓗᐃᓐᓇᕐᖕᓂᒃ ᓵᒦᑦᑐᒃᓴᓂᒃ: ᒥᑭᓐᓂᖅᓴᓂᒡᓗ ᐊᓪᓕᕋᒃᓴᓂᒃ, ᐃᒥᐅᑎᓂᒡᓗ, ᐃᒥᖃᐅᑎᓂᒡᓗ ᐴᒍᑕᓂᒃ, ᐸᐅᕐᖎᓪᓗ ᐃᑦᑎᖏᓐᓄᑦ ᑐᓂᕐᕈᑕᐅᔪᓄᑦ ᐴᒃᓴᓂᒃ ᓴᓇᓚᐅᕆᕗᖅ.
17ᓴᓇᒋᕗᖅ ᓇᓂᕈᐊᑉ ᓇᐸᕕᖓᓂᒃ ᒎᓗᐃᓐᓇᐅᓪᓗᒍ. ᐊᓪᓕᕋᖓᓕ ᓇᐸᔪᖓᓗ ᒎᓘᒋᕗᖅ ᑲᐅᒐᖅᓯᒪᓗᓂᓗ ᓴᓇᓯᒪᕗᖅ; ᓇᓂᕈᐊᖃᖅᕕᖓ, ᑕᑯᒥᓇᖅᓴᐅᑎᖏᓪᓗ ᐱᕈᖅᓯᐊᖑᐊᑦ, ᐱᕈᖅᕕᓐᖑᐊᖏᓪᓗ ᐊᑕᐅᓯᕐᖕᒥᒃ ᐃᓗᐃᑦᑑᓗᑎᒃ ᓴᓇᓯᒪᕗᑦ.
18ᕿᑎᖓᓃᑦᑑᓪᓗ ᓇᓂᕈᐊᖃᖅᕕᐅᑉ ᐊᕙᑎᖏᒃᑎᒍᑦ 6-ᓂᒃ ᓇᓂᕈᐊᖃᖅᕕᖃᖅᐳᖅ ᓇᐹᖅᑑᑉ ᐊᕙᓚᖓᔪᖏᑎᑐᑦ, ᕿᑎᖓᓃᑦᑑᑉ ᐃᒡᓗᐊᒍᑦ ᐱᖓᓱᑦ ᓇᓂᕈᐊᖃᖅᕕᐅᓗᑎᒃ ᐃᒡᓗᐊᒍᓪᓗ ᐱᖓᓱᑦ ᓇᓂᕈᐊᖃᖅᕕᐅᒋᓪᓗᑎᒃ. 
19ᑖᒃᑯᐊᓗ ᐱᖓᓱᑦ ᓇᓂᕈᐊᖃᖅᕖᑦ ᕿᑎᖓᑕ ᐊᕙᑖᓃᑦᑐᑦ ᐊᑐᓂᑦ 6-ᓂᒃ ᓴᓇᓯᒪᕗᑦ ᐊᕙᑎᖏᒃᑎᒃᑯᑦ ᖁᖁᖓᔪᒥᒃ ᖃᖅᑯᐊᒐᑎᑐᑦ ᑍᒤᑦᑐᓂᒃ ᓇᓂᕈᐊᖃᖅᕕᖃᖅᓗᑎᒃ, ᐃᒻᒥᒍᓪᓗ ᐊᑐᓂᑦ ᓇᐸᔪᖏᑦ ᐱᕈᖅᑐᖃᖅᕕᓐᖑᐊᖃᖅᓗᑎᒃ ᐱᕈᖅᑐᖏᓪᓗ ᐅᖃᐅᔭᓐᖑᐊᖃᖅᓗᑎᒃ. 
20ᑕᕝᕙᓂᓕ ᓇᓂᕈᐊᖃᖅᕕᐅᑉ ᓇᐸᔪᖓᓂ ᓯᑕᒪᓂᒃ ᐊᕙᒻᒧᑦ ᖁᖁᖓᔪᓂᒃ ᑕᖅᓴᖃᕆᕗᖅ, ᐱᕈᖅᑐᖃᖅᕕᓐᖑᐊᖃᖅᓗᑎᒃ ᐱᕈᖅᑐᖏᓪᓗ ᐅᖃᐅᔭᓐᖑᐊᖃᖅᓗᑎᒃ. 
21ᑖᒃᑯᐊᓗ 6-ᑦ ᓇᓂᕈᐊᖃᖅᕖᑦ ᐊᑐᓂᑦ ᐃᓱᐊᒍᑦ ᓇᓴᓐᖑᐊᖑᔮᖅᑐᒥᒃ ᓇᓂᕈᐊᖃᖅᕕᖃᖅᐳᑦ ᑕᕝᕙᓐᖓᑦ ᓇᓂᕈᐊᖃᖅᕕᐅᔪᒥᑦ ᕿᑎᖓᓃᑦᑐᒥᑦ ᐊᕙᓚᖓᔪᑎᑐᑦ ᑍᒤᓕᖓᓗᑎᒃ. 
22ᑖᒃᑯᐊᓕ ᓇᓂᕈᐊᖃᖅᕕᐅᔪᑦ ᓇᓴᓐᖑᐊᖑᔪᑦ ᐊᕙᓚᖓᔪᓐᖑᐊᕆᔭᖏᓪᓗ ᐊᑕᐅᓯᐅᓪᓗᓂ ᐃᓗᐃᑦᑑᕗᑦ, ᑕᒪᓐᓇ ᓇᓂᕈᐊᖃᖅᕕᐅᔪᖅ ᐃᓗᐃᑦᑑᓗᓂ ᐃᓛᖅᑐᖅᓯᒪᖏᓪᓗᓂᓗ ᑲᐅᒐᖅᑕᐅᓯᒪᓪᓗᓂ ᓴᓇᓯᒪᕗᖅ ᒎᓗᐃᓐᓇᐅᓗᓂ. 
23ᓇᓂᕈᐊᖃᖅᕕᒃ ᑖᓐᓇ 7-ᓂᒃ ᑲᑎᓪᓗᒋᑦ ᓇᓂᕈᐊᖃᖅᕕᖃᖅᓗᒍ ᓴᓇᕚ, ᐃᑯᒪᖏᓐᓄᓪᓗ ᖃᒥᑦᓯᑦᔪᑎᖓ ᐊᓪᓕᕋᖓᓗ ᒎᓗᓪᓚᕆᐅᓪᓗᑎᒃ. 
24ᒎᓗᐃᓐᓇᐅᔪᒥᒃ 75-ᐸᐅᒥᒃ ᐅᖁᒤᓐᓂᖃᖅᑐᒥᒃ ᓴᓇᕗᖅ ᓇᓂᕈᐊᖃᖅᕕᖕᒥᒃ ᐃᓚᒋᔭᕆᐊᓕᓕᒫᖏᓪᓗ ᐱᖃᓯᐅᑎᑎᓪᓗᒋᑦ.
25ᑐᓂᕐᕈᓯᖅᕕᖕᒥᒃ ᓴᓇᒋᕗᖅ ᐃᓯᖅᓗᐊᕐᖕᓂᑎᑦᓯᕕᒃᓴᒥᒃ ᕿᔪᖕᒥᒃ ᓯᑎᔪᒥᑦ ᐊᑬᓯᐊᒥᒃ ᐊᑎᖃᖅᑐᒥᑦ, ᐃᓯᖅᓗᐊᕐᖕᓂᑎᑦᓯᓂᕐᖕᒥᒃ ᐃᑯᐊᓚᑦᓯᕕᒃᓴᐅᖁᓪᓗᒍ. ᓯᒃᑭᑕᓪᓗᐊᖑᕗᖅᓗ, 45-ᓂᒃ ᓯᓐᑕᒦᑕᓂᒃ ᑕᑭᓂᖃᖅᓗᓂ 45-ᓂᒡᓗ ᓯᓐᑕᒦᑕᓂᒃ ᓯᓕᖕᓂᖃᖅᓗᓂ, ᐳᖅᑐᓂᖃᖅᓗᓂᓗ 90-ᓂᒃ ᓯᓐᑕᒦᑕᓂᒃ. ᑎᕆᖅᑯᖏᓪᓗ ᓯᑕᒪᑦ ᐊᑐᓂᑦ ᓇᒡᔪᖑᐊᖃᖅᐳᑦ ᓴᓂᕋᖏᓐᓂ ᐊᑕᑦᓴᐅᑎᒋᔪᓂᒃ ᐃᓕᓯᒪᖏᑦᑐᓂᒃ. 
26ᖄᖓᒍᑦ ᓯᓚᑉᐱᐊᕆᕚ, ᓯᓚᑎᓕᒫᖓ ᒎᓗᓪᓚᕆᖕᒥᒃ ᐊᓯᐊᓂᒃ ᐃᓚᓯᒪᖏᑦᑐᒥᒃ, ᖄᖓᓗ ᓴᓂᕋᖏᓪᓗ ᓯᓇᖅᔪᓕᐅᖅᓗᒋᑦ ᒎᓗᒥᒃ. 
27ᓯᓇᖅᔪᐊᑕᓗ ᐊᑖᒍᑦ ᒪᕐᕉᖕᓂᒃ ᒎᓘᖕᓂᒃ ᓄᖅᓗᓕᐅᖅᐳᖅ ᐊᒡᔭᖅᑕᐅᕕᒃᓴᖏᓐᓂᒃ, ᐃᒡᓗᐊᓂᓗ ᒪᕐᕉᖕᓂᒃᑕᐅᖅ ᒎᓘᖕᓂᒃ ᓄᖅᓗᓕᐅᕆᓪᓗᒍ, ᐊᑭᕋᐅᑎᒋᔭᐅᔪᓄᑦ ᕿᔪᑯᑖᖕᓄᑦ ᑲᐅᒻᒥᔭᐅᓪᓗᑎᒃ ᐊᒡᔭᖅᑕᐅᕕᒃᓴᐅᖁᓪᓗᒋᑦ. 
28ᕿᔪᑯᑖᒡᓗ ᐊᑭᕋᐅᑎᒃᓴᖏᑦ ᓴᓇᒋᕚᒃ ᕿᔪᖕᒥᑦ ᑎᓯᔪᒥᑦ ᐊᑬᓯᐊᒥᒃ ᐊᑎᓕᖕᒥᑦ ᓯᓚᑉᐱᐊᖅᓗᒋᓪᓗ ᒎᓗᒥᒃ.
29ᐊᒻᒪᑦᑕᐅᖅ ᓴᓇᓚᐅᕆᕗᖅ ᐃᑦᔪᕐᖕᓁᑦᑐᒥᒃ ᒥᖑᐊᖅᓯᒍᑎᒃᓴᒥᒃ ᓇᐹᖅᑑᑉ ᐅᖅᓱᖓᓂᒃ ᑎᐱᑦᓯᐊᕆᒃᑐᒥᒡᓗ ᐃᓯᖅᓗᐊᕐᖕᓂᑎᑕᒃᓴᒥᒃ ᐃᓚᓯᒪᖏᑦᑐᒥᒃ, ᑖᒃᑯᐊ ᑲᑎᓪᓗᓂᒋᑦ ᑎᐱᑦᓯᐊᕆᒃᓴᐅᑎᑎᑐᑦ ᓴᓇᓚᐅᖅᐰᑦ.
