1“ᐊᑕᓂᕐᖕᒧᑦ ᒎᑎᑦᓯᓐᓄᑦ ᑐᓂᕐᕈᓯᖅᑐᒃᓴᐅᓐᖏᓚᑎᑦ ᐃᒻᒧᒃᓯᐅᒐᕐᖕᒥᒃ ᓰᐱᒥᒡᓘᓐᓃᑦ ᐃᓕᖅᑯᓯᖅᓱᖏᑦᑐᒥᒃ; ᐊᑕᓂᐅᑉ ᒎᑎᑦᓯ ᑍᒤᑦᑐᑦ ᐆᒥᒋᖕᒪᒋᑦ.
2ᓄᓇᒋᔭᑦᓯ ᐊᓯᐊᓂ ᑐᓴᕋᔭᕈᑦᓯ ᐊᖑᑎᑦ ᐃᓚᖏᑦ ᐊᕐᖕᓁᓪᓘᓐᓃᑦ ᐊᑕᓂᕐᖕᒧᑦ ᐊᔪᖅᑐᓕᓂᕋᖅᑕᐅᔪᓂᒃ ᐊᖏᖃᑎᒌᒍᑎᒋᓯᒪᔭᖓᓂᒡᓗ ᓯᖁᒥᑦᓯᔪᖃᕐᖕᓂᕅᔪᖃᖅᐸᑦ, 
3ᑐᒃᓯᐊᖃᑦᑕᓕᖅᑐᖃᖅᐸᑦ ᐱᔨᑦᓯᓕᖅᑐᖃᖅᐸᓪᓗ ᒎᑎᓐᖑᐊᓄᑦ ᐅᕝᕙᓗ ᓯᕿᓂᕐᖕᒧᑦ ᑕᖅᑭᕐᖕᒧᓪᓘᓐᓃᑦ ᐅᓪᓗᕆᐊᓄᓪᓘᓐᓃᑦ, ᐊᑕᓂᐅᑉ ᐱᖁᔨᑦᔪᑎᒋᓯᒪᔭᖓᓄᑦ ᐊᑭᕋᖅᑐᖅᑐᓂᒃ. 
4ᑍᒤᑦᑐᒥᒃ ᐅᖃᐅᓯᐅᔪᒥᒃ ᑐᓴᕈᑦᓯ, ᖃᐅᔨᓇᓱᐊᑦᓯᐊᖅᑐᒃᓴᐅᕗᓯ ᐊᐱᖅᓱᖃᑦᑕᖅᓗᓯ, ᑕᒪᓐᓇᓗ ᓱᓕᒃᐸᑦ ᐱᐅᖏᑦᑐᓕᓂᕐᖕᒥᒡᓗ ᑍᒤᑦᑐᒥᒃ ᐊᑐᖅᑐᖃᓕᖅᐸᑦ ᐄᓴᕅᓕᒥ, 
5ᑕᕝᕙ ᐃᓅᒃ ᐊᖑᓪᓘᓐᓃᑦ ᐊᕐᖕᓇᖅᓘᓐᓃᑦ ᓄᓇᓖᑦ ᓯᓚᑖᓄᐊᕈᑎᓗᒍ ᒥᓪᓗᖅᑕᐅᓗᓂ ᑐᖁᑕᐅᔪᒃᓴᐅᕗᖅ. 
6ᑐᖁᑕᐅᔪᒃᓴᐅᕗᖅᓕ ᒪᕐᕉᖕᓂᒃ ᐅᖓᑖᓄᓪᓘᓐᓃᑦ ᖃᐅᔨᓯᒪᓪᓚᕆᒃᑐᓂᒃ ᓇᓗᓁᖅᓯᔪᓐᓇᖅᑐᖅᑕᖃᖅᐸᑦ ᓈᒻᒪᖏᑦᑐᓕᓂᕅᔪᓂᒃ ᑖᑦᓱᒥᖓ; ᑐᖁᑕᐅᔪᒃᓴᐅᓐᖏᓚᖅᓕ ᐊᑕᐅᓯᑐᐃᓐᓇᕐᖕᒥᒃ ᖃᐅᔨᓯᒪᔪᖃᖅᑎᓪᓗᒍ. 
7ᖃᐅᔨᓯᒪᔪᓪᓕ ᓯᕗᓪᓕᖅᐸᐅᓗᑎᒃ ᒥᓗᕆᐊᖅᑳᖅᑐᒃᓴᐅᕗᑦ ᐅᔭᖅᑲᓄᑦ ᑐᖁᖁᓪᓗᒍ, ᑕᕝᕙ ᑭᖑᓂᖓᒍᑦ ᐃᓄᓕᒫᑦ ᒥᓪᓗᓕᕋᔭᖅᐳᑦ ᑖᑦᓱᒥᖓ; ᑕᕝᕙ ᑍᒤᓕᐅᖅᓗᓯ ᐱᐅᖏᑦᑐᓕᓂᖅ ᑍᒤᑦᑐᖅ ᓄᖅᑲᖅᑎᒃᑲᔭᖅᐸᓯ.
8ᐃᓚᖏᓪᓕ ᓄᓇᓕᖕᓂᑦ ᐋᖅᑭᒃᓱᐃᔨᐅᔪᓂᑦ ᐃᓄᑑᑦᔭᐅᓗᑎᒃ ᐅᖁᒤᓗᐊᖅᐸᑕ ᐋᖅᑭᒃᑕᐅᔭᕆᐊᒃᓴᖅ, ᓄᓇᖁᑎᖃᕐᖕᓂᖅ ᓇᓪᓕᐊᑦ ᐱᖃᕆᐊᖃᕐᖕᒪᖔᑦ ᐅᕝᕙᓗ ᑎᒥᒃᑯᑦ ᐋᓐᓂᖅᑕᐅᓯᒪᔪᖃᖅᐸᑦ ᐅᕝᕙᓗ ᑲᒪᔪᖃᕆᐊᖃᖅᐸᑦ ᐱᔮᕆᓗᓂ ᐃᓄᐊᖅᓯᒪᔪᒥᒃ ᑐᖁᑦᓯᓯᒪᔪᒥᒡᓘᓐᓃᑦ. ᑕᒪᒃᑯᐊ ᓇᓪᓕᐊᑦ ᐊᑐᖅᑕᐅᓯᒪᒃᐸᑕ, ᑕᕝᕙ ᑐᒃᓯᐊᖅᕕᖕᒧᐊᖅᑐᒃᓴᐅᕗᓯ ᑲᑎᖃᑦᑕᖅᕕᖕᒧᑦ ᐊᑕᓂᐅᑉ ᒎᑎᑦᓯ ᓂᕈᐊᖅᓯᒪᔭᖓᓄᑦ, 
9ᑕᒪᓐᓇᓗ ᑐᓂᔭᒃᓴᕆᕙᓯ ᓕᕔᑎᒃᑯᓐᓄᑦ ᑐᓂᕐᕈᓯᖅᑎᑦᓯᔨᓄᑦ, ᑕᒪᑐᒪᓂᐅᑎᓪᓗᒍᓗ ᑕᕝᕙᓂ ᐋᖅᑭᒃᓱᐃᔨᐅᔪᒧᑦ, ᑕᕝᕙ ᑖᒃᑯᐊ ᑐᑭᑖᖃᑎᒌᓕᕋᔭᖅᐳᑦ ᑕᒪᑐᒧᖓ. 
10ᑖᒃᑯᐊ ᐊᖏᖃᑎᒌᒡᓗᑎᒃ ᑐᑭᑖᖃᑎᒌᒃᑐᒃᓴᐅᕗᑦ, ᐃᓕᑦᓯᓐᓄᑦ ᑖᒃᑯᐊ ᐅᖃᐅᓯᕆᔭᖏᑦ ᖃᓄᐃᓕᐅᖁᔨᑦᔪᑎᒋᔭᖏᓪᓗ ᒪᓕᑦᓯᐊᖅᓗᒋᑦ ᐊᑐᕆᐊᖃᕋᔭᖅᐸᓯ. 
11ᐊᑐᖅᑕᐅᖁᔭᐅᔪᒥᒃ ᖃᓄᐃᓕᐅᖁᔭᐅᑦᔪᑎᓕᒫᓪᓗ ᑍᒪᓐᓇᓪᓗᐊᖅ ᒪᓕᒡᓗᒋᑦ ᐱᓇᓱᐊᖅᑐᒃᓴᐅᕗᓯ; ᓴᖑᑎᖏᑦᓯᐊᖅᓗᒋᑦ ᑕᓕᖅᐱᒧᑦ ᓴᐅᒥᖕᒧᓪᓘᓐᓃᑦ. 
12ᓇᓪᓕᐊᓪᓕ ᓈᓚᖏᑦᑐᖅ ᒪᓕᖏᓪᓗᓂ ᐋᖅᑭᒃᓱᐃᔨᒥᒃ ᑐᓂᕐᕈᓯᖅᑎᑦᓯᔨᒥᒡᓘᓐᓃᑦ ᐱᓇᓱᐊᕆᐊᖃᖅᑕᒥᓂᒃ ᐱᓇᓱᐊᖅᑐᒥᒃ ᑖᓐᓇ ᑐᖁᑕᐅᔪᒃᓴᐅᕗᖅ; ᑍᒫᒃ ᑕᕝᕙ ᑍᒤᓕᐅᖅᓗᓯ ᐱᐅᖏᑦᑐᓕᓂᖅ ᐲᖅᑎᒐᔭᖅᐸᓯ ᐄᓴᕅᓕᒥᑦ. 
13ᑕᒪᓐᓇ ᑕᕝᕙ ᑐᓴᖅᑕᐅᒍᓂ ᐃᓄᓕᒫᓄᑦ ᓯᕘᕋᓕᕈᑕᐅᒐᔭᖅᐳᖅ, ᓇᓪᓕᐊᓐᓄᓪᓘᓐᓃᑦ ᐃᓱᒪᒋᑐᐃᓐᓇᖅᑕᒥᓂᒃ ᐱᓇᓱᐊᕈᒪᔪᓐᓁᕈᑕᐅᖓᔭᖅᐳᖅ ᑭᖑᓂᖓᒍᑦ.”
14“ᓄᓇᑖᖅᓯᒪᓕᕈᑦᓯᓕ ᐊᑕᓂᐅᑉ ᒎᑎᑦᓯ ᐃᓕᑦᓯᓐᓄᑦ ᑐᓂᓂᐊᖅᑕᖓᓄᑦ, ᑕᕝᕙᓂᓗ ᐃᓂᓪᓚᒃᓯᒪᓕᕈᑦᓯ, ᐅᖃᓕᕈᑦᓯ, ‘ᐊᖓᔪᖅᑳᖅᔪᐊᓕᐅᕈᒪᕗᖓ ᐅᕙᓐᓄᑦ ᐊᖓᔪᖅᑲᐅᓂᐊᖅᑐᒥᒃ, ᐊᓯᑦᑎᑐᑦ ᐃᓅᖃᑎᒌᒡᔪᐊᑎᑐᑦ ᐊᕙᑎᑦᑎᓐᓃᑦᑐᑎᑐᑦ.’ 
15ᑕᕝᕙ ᐊᖓᔪᖅᑳᖅᔪᐊᖅᑖᕈᓐᓇᑦᓯᐊᖅᐳᓯ ᐃᓕᑦᓯᓐᓄᑦ ᐊᖓᔪᖅᑲᐅᔪᒥᒃ ᐊᑕᓂᕐᖕᒧᑦ ᒎᑎᑦᓯᓐᓄᑦ ᓂᕈᐊᖅᑕᐅᔪᒥᒃ. ᐃᓅᖃᑎᓪᓚᕆᑦᓯᓐᓂᑦ ᐱᔪᒥᒃ ᐊᖓᔪᖅᑳᖅᔪᐊᓕᐅᖅᑐᒃᓴᐅᕗᓯ ᐃᓕᑦᓯᓐᓄᑦ; ᐃᓅᖃᑎᒃᓴᔭᕆᓐᖏᑕᑦᓯᓐᓂᒃ ᐊᖓᔪᖅᑳᖅᔪᐊᖅᑖᖅᑐᒃᓴᐅᓐᖏᓚᓯ, 
16ᑖᓐᓇ ᐅᓄᖅᑐᐊᓗᖕᓂᒃ ᕿᒻᒥᖅᔪᐊᖃᖅᑐᒃᓴᐅᓐᖏᓚᖅ ᓇᖕᒥᓂᒃᓴᒥᓂᒃ, ᐃᓄᖁᑎᒥᓂᒡᓗ ᐃᑦᔨᑉᑎᒧᑦ ᐅᑎᖅᑎᑦᓯᔪᒃᓴᐅᓐᖏᓚᖅ ᕿᒻᒥᖅᔪᐊᓂᒃ ᐅᓄᖅᓯᑎᑦᓯᔪᒪᓗᓂ, ᐊᑕᓂᖅ ᐅᖃᖅᓯᒪᖕᒪᑦ ᐃᓕᑦᓯᓐᓄᑦ, ‘ᑕᐅᕗᖓ ᐅᑎᓚᐅᖅᓯᒪᓂᐊᓐᖏᓚᓯ ᖃᖓᓕᒫᖅ.’ 
17ᑖᓐᓇᓗ ᐅᓄᖅᑐᓂᒃ ᓄᓕᐊᖃᖅᑐᒃᓴᐅᓐᖏᓚᖅ, ᑍᒤᒐᔭᕈᓂ ᑕᒪᓐᓇ ᐊᑕᓂᕐᖕᒥᒃ ᕿᒤᑦᔪᑎᒋᒐᔭᕐᖕᒪᒍ; ᐃᒻᒥᓂᒡᓗ ᐊᔪᖅᓴᖏᑦᑐᐊᓘᑎᑦᑐᒃᓴᐅᓐᖏᓚᖅ ᓯᐅᓪᕕᕆᓂᒃ ᒎᓗᓂᒡᓗ. 
18ᑖᓐᓇ, ᐊᖓᔪᖅᑳᖅᔪᐊᑉ ᐃᒃᓯᕙᐅᑕᖓᓂ ᐃᒃᓯᕙᓕᕈᓂ ᐊᖓᔪᖅᑲᐅᕕᖕᒥᓂ, ᓇᖕᒥᓂᖅ ᑎᑎᕋᕆᐊᖃᖅᐳᖅ ᐱᖁᔭᓂᒃ ᑖᒃᑯᓂᖓ ᒪᒃᐱᖅᑐᕋᖅᑎᒍᑦ ᐊᑦᔨᓕᐅᖅᓗᒋᑦ ᐱᒋᓂᐊᖅᑕᒥᓂᒃ, ᓕᕔᑎᒃᑯᑦ ᑐᓂᕐᕈᓯᖅᑎᑦᓯᔩᑦ ᐱᓯᒪᔭᖏᑕ ᐊᑦᔨᓪᓚᕆᖏᓐᓂᒃ; 
19ᑖᒃᑯᐊᓗ ᑍᒪᓐᖓᑦ ᓇᔪᖅᑎᒋᑦᓮᓐᓇᕆᐊᖃᖅᐰᑦ ᐅᖃᓕᒫᖃᑦᑕᖅᓗᓂᒋᓪᓗ ᐃᓅᓯᓕᒫᒥᓂ, ᐊᑕᓂᕐᖕᒥᒃ ᒎᑎᒥᓂᒃ ᓯᕘᕋᒋᔭᖃᓕᖁᓪᓗᒍ, ᐱᖁᔧᑦ ᒪᓕᒐᒃᓮᓪᓗ ᐅᑯᐊ ᐅᖃᐅᓯᖏᓐᓂᒃ ᒪᓕᑦᓯᐊᕐᖕᓂᕐᖕᒥᓄᑦ, ᐊᑐᑦᓯᐊᖅᓗᒋᓪᓗ. 
20ᑕᒪᓐᓇ ᓴᐳᑦᔭᐅᑦᔪᑎᒋᓯᒪᒐᔭᕐᖕᒪᒍ ᐃᓅᖃᑎᒥᓂᑦ ᐱᐅᓂᖅᓴᐅᓇᓱᒋᓕᖁᓇᒍ, ᐊᑕᓂᐅᓪᓗ ᐱᖁᔭᖏᓐᓂᑦ ᓴᖑᖁᓇᒍ, ᑕᓕᖅᐱᖕᒧᓪᓘᓐᓃᑦ ᓴᐅᒥᖕᒧᓪᓘᓐᓃᑦ; ᐊᑯᓂᐅᔪᒥᒃ ᐊᖓᔪᖅᑳᖅᔪᐊᖑᖁᓪᓗᒍ ᐊᖓᔪᖅᑲᐅᕕᖕᒥᓂ, ᑖᓐᓇᓗ ᑭᖑᕚᖏᓪᓗ, ᐄᓴᕅᓕᒥᐅᓂ.”
