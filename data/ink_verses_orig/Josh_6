1ᔨᕆᑰᓪᓕ ᐅᒃᑯᐊᖏᑦ ᐅᒃᑯᐊᖅᓯᒪᓚᐅᖅᐳᒃ ᐊᓂᕕᖏᑦ ᐃᑎᖅᕕᖏᓪᓗ ᐄᓴᕅᓕᒥᐅᑦ ᐃᑎᖁᓇᒋᑦ; ᐃᑎᖅᑐᖃᕈᓐᓇᓚᐅᓐᖏᓚᖅᓗ ᐊᓂᔪᖃᕈᓐᓇᕋᓂᓗ ᐃᒡᓗᒐᓴᖕᓂᑦ. 
2ᐊᑕᓂᖅᓗ ᐅᖃᖅᐳᖅ ᔮᓱᐊᒧᑦ, “ᔨᕆᑯ ᐃᓕᑦᓯᓐᓄᑦ ᑐᓂᓯᒪᕙᕋ, ᐊᖓᔪᖅᑳᖅᔪᐊᖓᓪᓗ ᐅᓇᑕᖅᑐᒃᓴᖁᑎᖏᓪᓗ. 
3ᐅᓇᑕᖅᑐᒃᓴᖁᑎᑎᓪᓗ ᐱᓱᒃᑐᒃᓴᐅᕗᓯ ᐃᒡᓗᒐᓮᑦ ᑬᕙᓪᓚᒡᓗᒋᑦ, ᖃᐅᑕᒫᑦ ᑬᕙᓪᓚᖃᑦᑕᖅᓗᒋᑦ ᐅᓪᓗᓂᒃ ᐱᖓᓲᔪᖅᑐᓂᒃ. 
4ᑐᓂᕐᕈᓯᖅᑎᑦᓯᔩᑦ 7-ᑦ ᐊᑐᓂᑦ ᑎᑦᑐᓚᐅᓯᔭᖅᓗᑎᒃ ᓰᐱᐅᑉ ᐸᖕᓂᖓᑕ ᓇᒡᔪᖏᓐᓂᒃ ᐊᖏᖃᑎᒌᖕᓂᐅᑉ ᐃᒃᓯᖅᕕᖓ ᓯᕗᓂᖓᓃᑦᑐᒃᓴᐅᕗᑦ; ᐅᓪᓗᐃᓪᓕ 7-ᖓᓐᓂ ᐅᓇᑕᖅᑐᒃᓴᖁᑎᑎᓪᓗ ᐱᓱᒃᑐᒃᓴᐅᕗᓯ ᐃᒡᓗᒐᓮᑦ ᑬᕙᓪᓚᒡᓗᒋᑦ 7-ᐃᖅᓱᖅᓗᒋᑦ, ᑐᓂᕐᕈᓯᖅᑎᑦᓯᔩᑦ ᑎᑦᑐᓚᑎᓂᒃ ᓂᓪᓕᐊᑎᑦᓯᓗᑎᒃ. 
5ᑎᑦᑐᓚᐅᒻᒥᒃ ᓂᓪᓕᑯᑖᒃᑎᑦᓯᒃᐸᑕ, ᑐᓴᑐᐊᕈᑦᓯᐅᒃ, ᑕᕝᕙ ᐊᖑᑎᓕᒫᑦ ᓂᐱᖁᖅᑐᓗᑎᒃ ᑬᒐᓛᖅᑐᒃᓴᐅᕗᑦ; ᑕᕝᕙ ᐃᒡᓗᒐᓮᑦ ᐊᕙᓗᖅᔪᐊᖓ ᐅᕐᕈᓂᐊᖅᐳᖅ ᐊᑕᖏᖅᓗᓂ, ᐅᓇᑕᖅᑐᒃᓴᓕᒫᓪᓗ ᐃᑎᖅᑐᒃᓴᐅᕗᑦ ᐃᒡᓗᒐᓴᖕᓄᑦ ᓵᓐᖓᔭᑐᐃᓐᓇᖅᒥᒃᑎᒍᑦ.”
6ᑕᕝᕙ ᔮᓱᐊᑉ ᓈᓂᐅᑉ ᐃᕐᖕᓂᖓ ᑐᓂᕐᕈᓯᖅᑎᑦᓯᔩᑦ ᕾᖁᖅᓗᒋᑦ ᐅᖃᐅᑎᕔᑦ, “ᐊᑕᓂᐅᑉ ᐊᖏᖃᑎᒌᖕᓂᖓᑕ ᐃᒃᓯᖅᕕᖓ ᐊᒡᔭᖅᓗᒍ, ᓯᕗᓕᖃᖅᑐᒃᓴᐅᕗᓯ 7-ᓂᒃ ᑐᓂᕐᕈᓯᖅᑎᑦᓯᔨᓂᒃ ᑎᑦᑐᓚᐅᓯᔭᖅᑐᓂᒃ.” 
7ᐃᓄᐃᓪᓗ ᐅᖃᐅᑎᕔᑦ, “ᐱᓱᒃᑐᒃᓴᐅᕗᓯ; ᐃᒡᓗᒐᓮᑦ ᑬᕙᓪᓚᒡᓗᒋᑦ, ᐊᖑᑏᑦ ᐅᓇᑕᐅᑎᓖᑦ ᓯᕗᓪᓕᐅᓗᑎᒃ, ᐊᑕᓂᐅᑉ ᐊᖏᖃᑎᒌᒍᑎᖓᑕ ᐃᒃᓯᖅᕕᖓ ᑭᖑᓪᓕᐅᓗᓂ.”
8ᑍᒫᒃ ᔮᓱᐊᑉ ᐅᖃᐅᓯᖏᑦ ᒪᓕᒡᓗᒋᑦ ᐃᓄᐃᑦ ᐱᓇᓱᐊᓚᐅᖅᐳᑦ, ᑐᓂᕐᕈᓯᖅᑎᑦᓯᔩᑦ 7-ᑦ ᐊᑐᓂᑦ ᑎᑦᑐᓚᐅᓯᔭᖅᑐᑦ ᓯᕗᓪᓕᐅᕗᑦ ᐊᑕᓂᐅᑉ ᓵᖓᓂ, ᑎᑦᑐᓚᐅᑎᒥᖕᓂᒃ ᓂᓪᓕᐊᑎᑦᓯᓪᓗᑎᒃ, ᐊᑕᓂᐅᓪᓗ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓᓂᒃ ᐊᒡᔭᖅᓯᔪᑦ ᑖᒃᑯᓂᖓ ᒪᓕᒡᓗᑎᒃ. 
9ᐅᓇᑕᖅᑐᒃᓮᓪᓕ ᓯᕗᓪᓕᐅᕗᑦ ᑐᓂᕐᕈᓯᖅᑎᑦᓯᔨᓂᑦ ᑎᑦᑐᓚᐅᓯᔭᖅᑐᓂᑦ, ᑭᖑᓪᓕᖅᐸᐅᓪᓗᑎᒃ ᖃᐅᔨᓴᖅᑏᑦ ᐊᑕᓂᐅᑉ ᐃᒃᓯᖅᕕᖓᑕ ᑭᖑᓂᐊᓂ, ᑐᓂᕐᕈᓯᖅᑎᑦᓯᔩᓪᓗ ᑎᑦᑐᓚᐅᑎᒥᖕᓂᒃ ᓂᓪᓕᐊᑎᑦᓰᓐᓇᓚᐅᖅᐳᑦ. 
10ᔮᓱᐊᓪᓕ ᐃᓄᐃᑦ ᐅᖃᐅᑎᓚᐅᖅᐰᑦ, “ᕾᒐᓛᕐᖕᓂᐊᕋᓯ, ᓂᓪᓕᕐᖕᓂᐊᕋᓯᓗ, ᐅᖃᓪᓚᖕᓂᐊᕋᓯᓘᓐᓃᑦ, ᐅᓪᓗᖅ ᓇᓪᓕᐅᑎᖅᑳᖅᑎᓐᓇᒍ ᕾᒐᓛᖁᔨᓂᒃᓴᕋ; ᑕᕝᕙ ᕾᒐᓛᕆᐊᖃᓕᕈᒫᖅᐳᓯ.” 
11ᐊᖑᑏᑦ ᑎᓕᓚᐅᖅᐰᑦ ᐊᑕᓂᐅᑉ ᐊᖏᖃᑎᒌᒍᑎᖓᑕ ᐃᒃᓯᖅᕕᖓ ᐃᒡᓗᒐᓴᖕᓂᒃ ᑬᕙᓪᓚᐅᑦᔭᐅᖁᓪᓗᒍ ᐊᑕᐅᓯᐊᖅᓗᓂ; ᐅᑎᕐᖕᒪᑕᓗ ᑕᖕᒫᖅᓯᒪᕕᖕᒥᖕᓄᑦ, ᐅᓐᓄᖕᒪᑦ ᓯᓂᒃᑕᓕᓚᐅᖅᐳᑦ ᑕᕝᕙᓂ.
12ᖃᐅᑎᓪᓗᒍ ᔮᓱᐊ ᐅᓪᓛᒻᒪᕆᒃᑯᑦ ᒪᑭᑉᐳᖅ, ᑐᓂᕐᕈᓯᖅᑎᑦᓯᔩᓪᓗ ᐊᒡᔭᖅᓯᓕᓚᐅᖅᐳᑦ ᐊᑕᓂᐅᑉ ᐊᖏᖃᑎᒌᒍᑎᖓᑕ ᐃᒃᓯᖅᕕᖓᓂᒃ. 
13ᑐᓂᕐᕈᓯᖅᑎᑦᓯᔩᑦ 7-ᑦ ᑎᑦᑐᓚᐅᓯᔭᖅᑐᑦ ᐊᑕᓂᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓᑕ ᓯᕗᓂᖓᓂ ᑲᔪᓯᕗᑦ ᑎᑦᑐᓚᐅᑎᒥᖕᓂᒃ ᓂᓪᓕᐊᑎᑦᓯᓪᓗᑎᒃ; ᐅᓇᑕᖅᑐᒃᓮᓪᓗ ᓯᕗᓪᓕᐅᕗᑦ ᑖᒃᑯᓇᓐᖓᑦ, ᐊᑕᓂᐅᓪᓗ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓᑕ ᑭᖑᓂᐊᓃᑉᐳᑦ ᖃᐅᔨᓴᖅᑏᑦ, ᑐᓂᕐᕈᓯᖅᑎᑦᓯᔩᑦ ᑎᑦᑐᓚᐅᑎᒥᖕᓂᒃ ᓂᓪᓕᐊᑎᑦᓰᓐᓇᖅᑎᓪᓗᒋᑦ. 
14ᑕᕝᕙᓂ ᐅᓪᓘᑉ ᐂᑉᐸᖓᓂ ᐱᓱᓚᐅᖅᐳᑦ ᐃᒡᓗᒐᓮᑦ ᑬᕙᓪᓚᒡᓗᒋᑦ ᐊᑕᐅᓯᐊᖅᓗᑎᒃ, ᐅᑎᖅᓗᑎᒡᓗ ᑕᖕᒫᖅᓯᒪᕕᖕᒥᖕᓄᑦ. ᑖᒃᑯᐊᓗ ᑍᒤᓕᐅᓚᐅᖅᐳᑦ ᐅᓪᓗᓂᒃ ᐱᖓᓲᔪᖅᑐᓂᒃ.
15ᐅᓪᓘᑉ 7-ᖓᓐᓂ ᒪᑭᓚᐅᖅᐳᑦ ᖃᐅᒻᒪᒃᐸᓪᓕᐊᓕᖅᑎᓪᓗᒍ, ᐱᓱᓚᐅᖅᐳᓪᓗ 7-ᐂᖅᓱᖅᓗᑎᒃ ᐃᒡᓗᒐᓮᑦ ᑬᕙᓪᓚᒡᓗᒋᑦ ᑍᒫᑦᓮᓐᓇᖅ ᐱᓂᐊᕐᖕᓂᕆᓚᐅᖅᑕᒥᒃᑎᑐᑦ: ᑕᕝᕙᓂ ᑭᓯᐊᓂ ᐅᓪᓗᒥ 7-ᐂᖅᓱᖅᓗᑎᒃ ᐃᒡᓗᒐᓴᖕᓂᒃ ᑬᕙᓪᓔᓚᐅᖅᐳᑦ. 
167-ᖓᓐᓂ ᑬᕙᓪᓔᔭᕇᕐᖕᒪᑕ, ᑐᓂᕐᕈᓯᖅᑎᑦᓯᔩᑦ ᑎᑦᑐᓚᐅᑎᒥᖕᓂᒃ ᓂᓪᓕᖅᑎᑦᓯᕗᑦ, ᑕᕝᕙ ᔮᓱᐊᑉ ᐊᖑᑏᑦ ᐅᖃᐅᑎᕔᑦ, “ᕾᒐᓛᓕᕆᑦᓯ; ᐊᑕᓂᐅᑉ ᐃᒡᓗᒐᓴᖕᓂᒃ ᑐᓂᕚᓯ! 
17ᐃᒡᓗᒐᓴᖕᓃᑦᑐᓕᒫᑦ ᐊᓯᕈᖅᑕᐅᓂᐊᖅᐳᑦ ᑐᓂᕐᕈᑕᐅᔪᑎᑐᑦ ᐊᑕᓂᕐᖕᒧᑦ; ᕅᕼᐊᐱᑐᐊᖅ ᐊᖑᓐᓂᐊᖅᑎ ᐃᒡᓗᒥᐅᖃᑎᖏᓪᓗ ᐱᐅᓕᔭᐅᔪᒃᓴᐅᕗᑦ, ᑖᓐᓇ ᐃᔨᖅᓯᓯᒪᓚᐅᕐᖕᒪᑦ ᖃᐅᔨᓴᕆᐊᖅᑎᑕᑦᑎᓐᓂᒃ. 
18ᐃᓕᑦᓯᓕ ᑎᒍᓯᔪᒃᓴᐅᓐᖏᓚᓯ ᐊᓯᕈᖅᑕᐅᔪᒃᓴᓂᒃ, ᑎᒍᓯᑐᐊᕈᑦᓯ ᐱᐅᖏᑦᑐᒥᒃ ᐊᓯᕈᖅᑕᐅᓇᖅᑐᒥᒡᓗ ᐱᑎᑦᓯᓂᐊᖅᐳᓯ ᐄᓴᕅᓕᒥᐅᓄᑦ. 
19ᓯᐅᓪᕕᕆᓕᒫᑦ ᒎᓗᐃᓪᓗ, ᑲᓐᓄᔧᓪᓗ ᓴᕕᕋᔧᓪᓘᓐᓃᑦ, ᓴᓂᖅᕙᒃᑕᐅᔪᒃᓴᐅᕗᑦ ᐊᑕᓂᕐᖕᒧᑦ; ᐃᓕᔭᐅᔪᒃᓴᐅᕗᓪᓗ ᐊᑕᓂᐅᑉ ᓄᐊᑦᓯᕕᖁᑎᖓᓄᑦ.”
20ᑕᕝᕙ ᑐᓂᕐᕈᓯᖅᑎᑦᓯᔩᑦ ᑎᑦᑐᓚᐅᑎᒥᖕᓂᒃ ᓂᓪᓕᖅᑎᑦᓯᑐᐊᕐᖕᒪᑕ, ᐊᖑᑏᑦ ᓂᐱᖅᑯᖅᑐᓪᓗᑎᒃ ᕾᒐᓛᓕᓚᐅᖅᐳᑦ. ᔨᕆᑰᓪᓗ ᐊᕙᓗᖅᔪᐊᖏᑦ ᐅᕐᕈᕗᑦ, ᐃᓄᓕᒫᓪᓗ ᓵᓐᖓᔭᒥᒃᑎᒍᑦ ᑐᕅᓐᓇᖅᓗᑎᒃ ᐃᑎᖅᐳᑦ ᐃᒡᓗᒐᓴᖕᓄᑦ, ᐃᒡᓗᒐᓮᓪᓗ ᓵᓚᒋᓪᓗᒋᑦ. 
21ᓴᕕᒡᔪᐊᒥᖕᓄᓪᓗ ᑐᖁᕅᕗᑦ ᐃᒡᓗᒐᓴᐅᑉ ᐃᓗᐊᓃᑦᑐᓂᒃ, ᐊᖑᑎᓂᒃ, ᐊᕐᖕᓇᓂᒃ, ᐅᕕᒃᑲᓂᒃ ᐃᓄᑐᖃᕐᖕᓂᒡᓗ, ᐃᒻᒧᒃᓯᐅᒐᕐᖕᓂᒃ, ᓰᐱᓂᒃ ᓯᐅᑎᖅᑯᖅᑐᔪᓂᒡᓗ ᑐᖁᕅᓚᐅᖅᐳᑦ.
22ᔮᓱᐊᓕ ᐅᖃᖅᐳᖅ ᐊᖑᑏᖕᓄᑦ ᒪᕐᕉᖕᓄᑦ ᓄᓇᒥᒃ ᖃᐅᔨᓴᕆᐊᓚᐅᖅᑑᖕᓄᑦ, “ᐂᓕᕆᑦᓯᒃ ᐊᖑᓐᓂᐊᖅᑎᐅᑉ ᐃᒡᓗᖓᓄᑦ, ᑕᒪᐅᓐᖓᐅᑎᓗᒍᓗ ᐃᓚᓕᒫᖏᓪᓗ, ᑍᒫᒃ ᐊᖏᖅᕕᒋᓚᐅᕋᑦᓯᐅᒃ.” 
23ᑍᒤᒻᒪᑦ ᐃᓅᓱᒃᑑᒃ ᓄᓇᒥᒃ ᖃᐅᔨᓴᕆᐊᓚᐅᖅᑑᒃ ᐂᒃᓯᓚᐅᖅᐴᒃ ᕅᕼᐊᐱᒥᒃ, ᐊᑖᑕᖓᓂᒃ ᐊᓈᓇᖓᓂᒃ ᐊᓂᖏᓪᓗ ᐃᓚᓕᒫᖏᓪᓗ; ᐱᔨᑲᑖᖏᓪᓗ ᐂᑎᓚᐅᖅᐰᑦ ᐄᓴᕅᓕᒥᐅᑦ ᑕᖕᒫᖅᓯᒪᕕᖓᑕ ᓴᓂᐊᓄᑦ. 
24ᑕᕝᕙ ᐃᒡᓗᒐᓮᑦ ᐃᑯᐊᓪᓚᒃᐰᑦ, ᓱᓇᓕᒫᑦ ᐃᓗᐊᓃᑦᑐᑦ ᓄᖑᓪᓗᒋᑦ; ᐊᒥᐊᒃᑯᑐᐊᖃᓚᐅᖅᐳᑦ ᒎᓗᓂᒃ, ᓯᐅᓪᕕᕆᓂᒃ, ᑲᓐᓄᔭᓂᒃ ᓴᕕᕋᔭᖕᓂᒡᓗ, ᑖᒃᑯᐊᓗ ᐊᑕᓂᐅᑉ ᓄᐊᑦᓯᕕᖁᑎᖓᓄᐊᖅᑕᐅᓚᐅᖅᐳᑦ. 
25ᔮᓱᐊᓪᓕ ᕅᕼᐊᐱ ᐊᑖᑕᖓᑕᓗ ᐃᓚᓕᒫᖏᑦ ᐃᓅᑎᓚᐅᖅᐰᑦ; ᖃᐅᔨᓴᕆᐊᖅᑐᓂᒃ ᔨᕆᑯᒧᑦ ᐃᔨᖅᓯᓚᐅᕐᖕᒪᑦ. ᑖᑦᓱᒪᓗ ᑭᖑᕚᖏᑦ ᐅᓪᓗᒥᒧᑦ ᓱᓕ ᐃᓅᕗᑦ ᐄᓴᕅᓕᒥ.
26ᑍᑦᓱᒪᓂᐅᑎᓪᓗᒍ ᔮᓱᐊ ᐃᓂᖅᑎᖅᓯᕆᕗᖅ, “ᓇᓪᓕᐊᑦ ᓴᓇᓇᓱᒃᑐᖅ ᐃᒡᓗᒐᓴᖕᓂᒃ ᔨᕆᑯᒥᒃ ᐊᑕᓂᐅᑉ ᓂᓐᖓᐅᓯᖓᓃᓐᓂᐊᖅᐳᖅ. ᓇᓪᓕᐊᓪᓗ ᑐᓐᖓᕕᖓᓂᒃ ᐋᖅᑭᒃᓯᓇᓱᒃᑐᖅ ᐊᖓᔪᒃᓯᖅᐹᖁᑎᒥᓂᒃ ᐊᓯᐅᔨᔪᒫᖅᐳᖅ, ᐃᑎᖅᑕᖅᕕᖓᓂᒡᓗ ᐋᖅᑭᒃᓯᓇᓱᒃᑐᖅ ᓄᑲᖅᓯᖅᐹᖁᑎᒥᓂᒃ ᐊᓯᐅᔨᔪᒫᖅᐳᖅ.” 
27ᑍᒤᒻᒪᑦ ᐊᑕᓂᖅ ᔮᓱᐊᒦᓚᐅᖅᐳᖅ; ᖁᕕᐊᒋᔭᐅᒻᒪᕆᓕᖅᓗᓂᓗ ᓄᓇᓕᓕᒫᓄᑦ.
