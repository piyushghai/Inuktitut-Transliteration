1ᐅᓪᓗᐃᑦ ᐱᖓᓲᔪᖅᑐᑦ ᑭᖑᓂᖓᒍᑦ ᔩᓱᓯᐅᑉ ᐲᑦᑐᕉᓯ ᔧᒥᓯᑯᒡᓗ ᔪᐊᓇᓯᑯᒃ ᓄᑲᕇᒃ, ᐃᓚᒋᓪᓗᒋᑦ ᖃᖅᑲᒧᑦ ᐳᖅᑐᔪᒧᑦ ᒪᔪᐊᕈᑎᕔᑦ, ᐃᓚᑐᐊᕆᓪᓗᒋᑦ. 
2ᐃᓕᓐᓂᐊᖅᑏᓪᓕ ᑕᑯᓐᓈᖅᑎᓪᓗᒋᑦ ᔩᓱᓯ ᐃᓂᖁᓇᖅᑎᑕᐅᓕᖅᐳᖅ, ᑮᓇᖓᓗ ᖃᐅᒻᒪᒃᐳᖅ ᓯᕿᓂᐅᑉ ᖃᐅᒪᓂᖓᑐᑦ, ᐊᓐᓄᕌᖏᓪᓗ ᖃᑯᖅᓯᕗᑦ ᖃᐅᒪᔪᑎᑐᑦ. 
3ᑕᑯᒋᓪᓗ, ᑖᒃᑯᓄᖓ ᓴᖅᑭᑦᑐᖃᖅᐳᖅ ᒨᓯᓯᒥᒃ ᐃᓔᑦᔭᒥᒡᓗ ᔩᓱᓯᒥᒃ ᐅᖃᖃᑎᖃᖅᑑᖕᓂᒃ. 
4ᐲᑦᑐᕉᓯᓗ ᐅᖃᓕᖅᐳᖅ ᔩᓱᓯᒧᑦ, “ᐊᑕᓃᖅ, ᑕᕝᕙᓃᒋᐊᖅ ᐊᓕᐊᓁᒻᒪᑦ; ᐱᔪᒪᒍᕕᑦ, ᑕᕝᕙᓂ ᑐᐱᓕᐅᕈᒪᕗᖓ ᐱᖓᓱᓂᒃ, ᐃᓕᖕᓄᑦ, ᒨᓯᓯᒧᓪᓗ, ᐃᓔᑦᔭᒧᓪᓗ.”
5ᐅᖃᓪᓚᒃᑎᓪᓗᒍ ᓱᓕ, ᑕᑯᒋᑦ, ᓄᕗᔭᒧᑦ ᖃᐅᒪᔪᒧᑦ ᑎᑭᑕᐅᕗᑦ, ᓂᐱᓗ ᓄᕗᔭᒥᑦ ᐅᖃᖅᐳᖅ, “ᑖᓐᓇ ᑕᕝᕙ ᐃᕐᖕᓂᕋ ᓇᒡᓕᒋᔭᕋ, ᖁᕕᐊᒋᑦᓯᐊᖅᑕᕋ; ᑖᓐᓇ ᓈᓚᒃᓯᐅᒃ!”
6ᐃᓕᓐᓂᐊᖅᑏᑦ ᑕᒪᑐᒥᖓ ᑐᓴᕋᒥᒃ, ᓄᓇᒧᑦ ᐳᓐᖓᓕᖅᐳᑦ, ᖁᐊᖅᓵᓗᐊᕐᖕᓂᕐᖕᒧᑦ. 
7ᔩᓱᓯᐅᓪᓕ ᐅᐸᒃᓗᒋᑦ ᐊᒃᑐᖅᐰᑦ, ᐅᖃᖅᓗᓂ, “ᒪᑭᒋᑦᓯ, ᑲᑉᐱᐊᓱᖏᓪᓗᓯ.” 
8ᐃᓕᓐᓂᐊᖅᑏᓪᓕ ᑕᑯᓴᕋᒥᒃ, ᐃᓄᖕᒥᒃ ᑕᑯᓐᖏᓚᑦ ᔩᓱᓯᐅᑉ ᐊᓯᐊᓂᒃ.
9ᖃᖅᑲᒥᓪᓕ ᐊᖅᑲᓕᖅᓗᑎᒃ, ᔩᓱᓯᐅᑉ ᐃᓂᖅᑎᖅᐰᑦ, ᐅᖃᖅᓗᓂ, “ᑕᒪᑐᒥᖓ ᑕᑯᑎᑕᐅᓂᑦᓯᓐᓂᒃ ᑭᓇᑐᐃᓐᓇᕐᖕᒧᑦ ᐅᖃᖅᑍᓕᒋᑦᓯ; ᐃᓅᑉ ᐃᕐᖕᓂᖓ ᒪᑭᓚᐅᖅᑳᖅᑎᓐᓇᒍ ᑐᖁᖓᔪᓂᑦ.”
10ᐃᓕᓐᓂᐊᖅᑏᓪᓗ ᐊᐱᕆᕗᑦ, “ᓱᖕᒪᓂᒃᑯᐊ ᐱᖁᔭᓂᒃ ᐃᓕᓮᔩᑦ ᐅᖃᖃᑦᑕᖅᐸᑦ ᐃᓔᑦᔭ ᓯᕗᓪᓕᐅᓗᓂ ᑎᑭᑦᑕᕆᐊᖃᕐᖕᓂᕋᖅᓗᒎ?”
11ᔩᓱᓯᐅᑉ ᑭᐅᕔᑦ, “ᐃᓛᒃ ᐃᓔᑦᔭ ᓯᕗᓪᓕᐅᓪᓗᓂ ᑎᑭᓯᒪᕗᖅ, ᑖᑦᓱᒪᓗ ᑕᒪᕐᖕᒥᒃ ᐅᐸᓗᖕᒊᔭᕐᖕᓂᐊᖅᐰᑦ, 
12ᐅᖃᐅᑎᕙᑦᓯᓕ, ᐃᓔᑦᔭ ᑎᑭᑦᓴᕇᖅᓯᒪᕗᖅ, ᐃᓄᐃᓪᓗ ᐃᓕᑕᕆᓐᖏᓛᑦ, ᐱᓂᐊᖅᕕᒋᓚᐅᖅᐹᓪᓗ ᐃᓱᒪᖅᓲᑎᒋᓪᓗᒍ. ᑍᒫᒃᑕᐅᖅ ᐃᓅᑉ ᐃᕐᖕᓂᖓ ᑖᒃᑯᓇᓐᖓᑦ ᐋᓐᓂᐊᑎᑕᐅᔪᒫᕆᕗᖅ.”
13ᑕᕝᕙ ᐃᓕᓐᓂᐊᖅᑏᑦ ᑐᑭᓯᕗᑦ ᔪᐊᓇᓯ ᐹᑉᑎᑎᕆᔨᒥᒃ ᐅᖃᐅᓯᖃᕐᖕᓂᖓᓂᒃ.
14ᐃᓄᒐᓴᒡᔪᐊᓄᓪᓗ ᐅᑎᕐᖕᒪᑕ, ᐊᖑᑦ ᔩᓱᓯᒧᐊᖅᐳᖅ, ᓵᖓᓄᓪᓗ ᓰᖅᑯᖅᓗᓂ, 
15ᐅᖃᖅᐳᖅ, “ᐊᑕᓃᖅ, ᐃᕐᖕᓂᕋ ᓂᑲᒋᓚᐅᕈᒃ, ᖀᖅᓱᖃᑦᑕᕐᖕᒪᑦ, ᖀᖅᓱᓕᕌᖓᒥ ᐅᕐᕈᖃᑦᑕᕐᖕᒪᑦ ᐃᑯᒪᒧᑦ ᐃᒪᕐᖕᒧᓪᓘᓐᓃᑦ. 
16ᐃᓕᓐᓂᐊᖅᑎᖕᓄᓪᓕ ᐋᖅᑲᐅᒐᓗᐊᖅᐸᕋ, ᑖᒃᑯᐊᓕ ᐋᖅᑭᒍᓐᓇᓐᖏᓛᑦ.”
17ᔩᓱᓯᐅᑉ ᑭᐅᕚ, “ᐅᒃᐱᕐᖕᓂᖃᖏᑦᑐᓯ ᑕᒻᒪᖅᓯᒪᔪᐊᓘᔪᓯᓗ, ᖃᓄᖅ ᐊᑯᓂᐅᑎᒋᔪᖅ ᓇᔪᕆᐊᖃᖅᐸᑦᓰ? ᖃᓄᖅᓗ ᐊᑯᓂᐅᑎᒋᔪᖅ ᕿᓄᐃᓵᖅᕕᒋᔭᕆᐊᖃᖅᐸᑦᓰ? ᓄᑲᑉᐱᐊᖅ ᐅᕙᓐᓄᑦ ᒪᐅᖓ ᕾᑎᓚᐅᕈᒃ.” 
18ᔩᓱᓯᐅᓪᓗ ᐊᓂᕐᖕᓂᖅᓗᒃ ᐃᓂᖅᑎᖅᓗᒍ ᑕᕝᕙᓐᖓᑦ ᐊᓂᖁᕚ, ᐊᓂᕐᖕᓂᖅᓗᒡᓗ ᓄᑲᑉᐱᐊᒥᑦ ᐊᓂᕗᖅ, ᑕᕝᕙᑦᓮᓐᓇᖅᓗ ᓄᑲᑉᐱᐊᖅ ᐋᖅᑭᒃᑕᐅᕗᖅ.
19ᑕᕝᕙ ᐃᓕᓐᓂᐊᖅᑏᑦ ᔩᓱᓯᒧᐊᖅᐳᑦ ᐃᓄᑑᓕᕐᖕᒪᓪᓗ ᐊᐱᕆᕚᑦ, “ᓱᖕᒪᓪᓖ? ᐊᓂᕐᖕᓂᖅᓗᒃ ᐊᓂᑎᑦᓱᓐᓇᓐᖏᓚᕘᑦ?”
20ᔩᓱᓯᐅᑉ ᑭᐅᕔᑦ, “ᐅᒃᐱᕐᖕᓂᑦᓯᒍᑦ ᑲᔪᓯᓂᑭᓗᐊᕋᑦᓯ, ᓱᓕᔪᒥᒃ ᐅᖃᐅᑎᕙᑦᓯ, ᐅᒃᐱᕐᖕᓂᑦᓯᒍᑦ ᑲᔪᓯᓂᖃᕈᑦᓯ ᐱᕈᖅᓯᐊᒃᓴᐅᑉ ᑲᓐᖓᖅᓲᑎᒃᓴᖅᑕᖓᑐᑦ ᒥᑭᔪᑯᓗᒃᑎᑐᑦ ᒪᓯᑕᕐᑐᑦ, ᐆᒧᖓ ᖃᖅᑲᒧᑦ ᐅᖃᕈᓐᓇᖅᐳᓯ, ‘ᐅᕙᓐᖓᑦ ᓅᑦᒋᑦ ᐊᕗᖓ,’ ᑕᕝᕙᓐᖓᓪᓗ ᓅᓐᓂᐊᖅᐳᖅ; ᓱᓇᓕᒫᓂᒡᓗ ᐊᔪᖅᑕᖃᕐᖕᓂᐊᓐᖏᓚᓯ.” 
22ᐃᓕᓐᓂᐊᖅᑏᓪᓕ ᑲᑎᓐᖓᓕᕐᖕᒪᑕ ᒐᓕᓕᐊᒥ, ᔩᓱᓯᐅᑉ ᐅᖃᐅᑎᕔᑦ, “ᐃᓅᑉ ᐃᕐᖕᓂᖓ ᐃᓄᖕᓄᑦ ᐱᔭᐅᒃᑲᖅᑕᐅᔭᕆᐊᖃᖅᐳᖅ. 
23ᑖᒃᑯᓇᓐᖓᓪᓗ ᑐᖁᑕᐅᔪᒫᖅᐳᖅ; ᐅᓪᓗᐃᓪᓕ ᐱᖓᔪᐊᓐᓂ ᒪᑭᑦᓱᒫᕆᕗᖅ.”
24ᔩᓱᓯᓕ ᐃᓕᓐᓂᐊᖅᑎᖏᓪᓗ ᑲᐲᕐᓂᐊᒧᑦ ᑎᑭᒻᒪᑕ, ᑐᒃᓯᐊᖅᕕᒃᔪᐊᕐᖕᒥ ᑖᒃᓯᑎᒍᑦ ᐊᑭᓕᖅᓱᐃᑎᑦᓯᔨ, ᐲᑦᑐᕉᓯᒧᐊᖅᐳᖅ ᐊᐱᕆᓪᓗᓂᐅᒡᓗ, “ᐅᓇ ᐃᓕᓮᔨᓯ ᑐᒃᓯᐊᖅᕕᒃᔪᐊᑉ ᑖᒃᓯᖏᓐᓂᒃ ᐊᑭᓖᕙᓐᖏᓛᖅ?”
25ᐲᑦᑐᕉᓯᐅᑉ ᑭᐅᕚ, “ᐅᐱᓐᓇᕋᓂ.” ᐲᑦᑐᕉᓯᓕ ᐃᒡᓗᒧᑦ ᐃᑎᕐᖕᒪᑦ, ᔩᓱᓯᐅᑉ ᓂᓪᓕᕆᐊᖅᑳᓪᓗᓂ ᐅᖃᐅᑎᕚ, “ᓮᒨᓃ, ᖃᓄᖅᓕ ᐃᓱᒪᖃᖅᐲᑦ? ᓇᓪᓕᐊᑦ ᐊᑭᓖᔭᕆᐊᖃᖅᐹ ᐊᑐᕈᑎᒥᖕᓂᒃ ᑖᒃᓯᓂᒡᓘᓐᓃᑦ ᓄᓇᖅᔪᐊᕐᖕᒥ ᐊᖓᔪᖅᑳᖅᔪᐊᖑᔪᓅᑦ? ᑖᒃᑯᐊᓘᓐᓃᑦ ᑕᒫᓂ ᓄᓇᑐᖃᓖᑦ ᐊᖓᔪᖅᑲᐅᕕᒋᔭᖏᑦ, ᐅᕝᕙᓘᓐᓃᑦ ᓂᐅᕐᕈᓯᒪᔪᑦ?”
26ᐲᑦᑐᕉᓯᐅᑉ ᑭᐅᕚ, “ᑖᒃᑯᐊ ᓂᐅᕐᕈᓯᒪᔪᑦ.”
27ᑖᒃᑯᐊᓕ ᐊᒡᕕᐊᕈᑎᒃᓴᓕᐅᕐᖕᓂᐊᖏᓐᓇᑦᑎᒍ; ᑍᒤᒻᒪᑦ, ᑕᓯᕐᖕᒧᑦ ᐊᐅᓚᓴᕆᐊᓚᐅᕆᑦ; ᓯᕗᓪᓕᖅᐹᖅᓗ ᐃᖃᓗᒃᑍᑦ, ᖃᓂᖓ ᐂᑦᑕᖅᑎᓐᓂᐊᖅᐸᑦ, ᖃᓂᖓᓂᓪᓗ ᑮᓇᐅᔭᓂᒃ ᓇᓂᓯᓂᐊᖅᐳᑎᑦ ᐊᑭᓕᐅᑎᓪᓗᐊᖅᑕᑦᑎᓐᓂᒃ ᑐᒃᓯᐊᖅᕕᒡᔪᐊᕐᖕᒧᑦ; ᑖᒃᑯᐊ ᑮᓇᐅᔭᑦ ᐱᓗᒋᑦ ᐊᑭᓕᐅᑎᒋᓂᐊᖅᐸᑎᑦ ᐊᑭᓕᐅᑎᒋᔭᕆᐊᖃᖅᑕᑦᑎᓐᓄᑦ ᑖᒃᓯᓄᑦ.”
