1ᔨᕼᐅᐊᓯᐅᑉ ᐊᖓᔪᖅᑳᖅᔪᐊᖑᓂᖓᑕ 7-ᖓᓐᓂ. ᔪᐊᓯ ᐊᖓᔪᖅᑳᖅᔪᐊᓐᖑᖅᐳᖅ, ᐊᐅᓚᑦᓯᓚᐅᖅᐳᖅᓗ ᐊᕐᕌᒍᓂᒃ 40-ᓂᒃ ᔪᕉᓴᓚᒻᒥ. ᐊᓈᓇᖓ ᐊᑎᖃᖅᐳᖅ ᔨᐰᔭᒥᒃ ᐱᐊᕐᓯᐸᒥᐅᑕᖅ. 
2ᔨᕼᐅᐊᓯ ᐱᓂᐊᕐᖕᓂᖃᓚᐅᖅᐳᖅ ᒎᑎᐅᑉ ᓵᖓᓂ ᓈᒻᒪᒋᔭᐅᔪᒥᒃ ᐊᔪᕆᖅᑐᐊᖑᓚᐅᕋᒥ ᔨᕼᐅᐃᐊᑕᒧᑦ ᑐᓂᕐᕈᓯᖅᑎᑦᓯᔨᒧᑦ. 
3ᒎᑎᓐᖑᐊᓄᑦ ᑐᒃᓯᐊᖅᕕᐅᖃᑦᑕᖅᑐᑦ ᐲᔭᖅᑕᐅᓚᐅᓐᖏᓚᑦ ᓱᓕ. ᐃᓄᐃᓪᓗ ᒪᓕᒃᑐ ᑕᒪᒃᑯᓂᖓ ᑐᓂᕐᕈᓯᕆᐊᖅᑐᖃᑦᑍᓐᓇᓚᐅᖅᐳᑦ ᐳᔫᖅᑎᑦᓯᔭᖅᑐᖅᐸᒡᓗᑎᒡᓗ. 
4ᔨᕼᐅᐊᓯᐅᑉ ᑐᓂᕐᕈᓯᖅᑎᑦᓯᔩᑦ ᐅᖃᐅᑎᕔᑦ, “ᑲᑎᑕᐅᓕᑦ ᑮᓇᐅᔧᑦ ᑐᓂᕐᕈᑕᐅᖃᑦᑕᖅᑐᑦ ᐊᑕᓂᐅᑉ ᑐᒃᓯᐊᖅᕕᒡᔪᐊᖓᓄᑦ. ᑮᓇᐅᔧᑦ ᑐᓂᔭᐅᖃᑦᑕᖅᑐᑦ ᐃᓄᐃᑦ ᓈᓴᖅᑕᐅᓂᖏᓐᓂ ᐊᖏᕈᑎᓕᐅᖅᑐᓄᓪᓗ ᑐᓂᔭᐅᖃᑦᑕᖅᑐᑦ, ᑐᓂᓯᔪᒪᔪᓄᓪᓗ ᑐᓂᔭᐅᖃᑦᑕᖅᑐᑦ. 
5ᑐᓂᕐᕈᓯᖅᑎᑦᓯᔩᑦ ᐊᑐᓂᑦ ᑎᒎᖅᓯᓕᑦ ᑮᓇᐅᔭᓂᒃ ᑮᓇᐅᔧᖅᕕᖃᑦᑕᖅᑐᓂᑦ ᐊᑐᖅᑕᐅᓗᑎᒡᓗ ᐊᑕᓂᐅᑉ ᐃᒡᓗᖓᑕ ᓯᖁᑦᑎᖅᓯᒪᓂᖏᑕ ᓴᓇᔭᐅᒃᑲᓐᓂᕈᑎᒃᓴᖏᓐᓄᑦ.” 
6ᔨᕼᐅᐊᓯ ᐊᕐᕌᒍᓂᒃ 23-ᓂᒃ ᐊᖓᔪᖅᑳᖅᔪᐊᖑᓯᒪᓕᕋᓗᐊᖅᑎᓪᓗᒍ ᓱᓕ ᑐᓂᕐᕈᓯᖅᑎᑦᓯᔩᑦ ᐊᑕᓂᐅᑉ ᐃᒡᓗᖓᑕ ᓴᓇᔭᐅᓂᒃᓴᖓᓂᒃ ᐱᒋᐊᓚᐅᓐᖏᓚᑦ. 
7ᑕᒪᓐᓇ ᐱᓪᓗᒍ ᐊᖓᔪᖅᑳᖅᔪᐊᑉ ᔨᕼᐅᐊᓯᐅᑉ ᔨᕼᐅᐃᐊᑕ ᑐᓂᕐᕈᓯᖅᑎᑦᓯᔨ ᑐᓂᕐᕈᓯᖅᑎᑦᓯᔨᐅᖃᑎᖏᓪᓗ ᐊᐱᖅᓱᖅᐰᑦ ᐅᖃᖅᓗᓂ, “ᖃᓄᐃᒻᒪᑦ ᐊᑕᓂᐅᑉ ᐃᒡᓗᖓ ᓯᖁᑦᑎᖅᓯᒪᓂᖏᑦ ᓱᓕ ᓴᓇᔭᐅᕙᓪᓕᐊᓐᖏᓛᑦ? ᑮᓇᐅᔭᓂᒃ ᐃᓕᐅᖅᑬᕕᖁᑎᑦᓯᓐᓂᑦ ᐱᖃᑦᑕᕐᖕᓂᐊᕈᓐᓃᖅᐳᓯ ᐊᑕᓂᐅᑉ ᐃᒡᓗᖓ ᓴᓇᔭᐅᒃᑲᓐᓂᕈᑎᒃᓴᖏᓐᓄᑦ ᐊᑐᖅᑕᐅᖔᖃᑦᑕᕐᖕᓂᐊᕐᖕᒪᑕ.” 
8ᑐᓂᕐᕈᓯᖅᑎᑦᓯᔩᑦ ᐊᖏᖃᑎᒌᒃᐳᑦ ᑮᓇᐅᔭᓂᒃ ᑲᑎᖅᓱᐃᖃᑦᑕᕈᒪᔪᓐᓃᖅᓗᑎᒃ ᐃᓄᖕᓂᑦ ᓇᖕᒥᓂᖅᓗ ᑲᒪᔪᑑᔪᒪᓐᖏᓛᑦ ᐊᑕᓂᐅᑉ ᐃᒡᓗᖓ ᓴᓇᔭᐅᓂᒃᓴᖓᓂᒃ. 
9ᔨᕼᐅᐃᐊᑕ ᑐᓂᕐᕈᓯᖅᑎᑦᓯᔨ ᐃᒃᓯᕕᖕᒥᑦ ᐱᕗᖅ ᒪᑐᖓᒍᑦ ᐊᖕᒪᖅᓗᓂᐅᒃ ᑐᓂᕐᕈᓯᖅᕕᐅᑉ ᓴᓂᐊᓄᑦ ᐃᓕᕚ, ᑐᒃᓯᐊᖅᕕᒡᔪᐊᕐᖕᒧᑦ ᐃᑎᖅᐸᓪᓕᐊᕕᐅᑉ ᑕᓕᖅᐱᐊᓄᑦ. ᑐᓂᕐᕈᓯᖅᑎᑦᓯᔨᓄᑦ ᑲᒪᔨᐅᔪᖅ ᐃᑎᖅᕕᖓᓂ ᐃᓕᓯᖃᑦᑕᕐᖕᓂᐊᖅᑎᓪᓗᒍ ᐃᒃᓯᖅᕕᖕᒧᑦ ᑮᓇᐅᔭᓂᒃ ᑐᒃᓯᐊᖅᕕᒡᔪᐊᕐᖕᒧᑦ ᑐᓂᔭᐅᔪᓂᒃ. 
10ᐃᒃᓯᖅᕕᒃ ᑮᓇᐅᔭᓂᒃ ᐃᓕᐅᖅᑬᕕᐅᔪᖅ ᑕᑕᑦᑖᕌᖓᑦ ᑮᓇᐅᔭᓕᕆᔨᐅᑉ ᑐᓂᕐᕈᓯᖅᑎᑦᓯᔩᓪᓗ ᐊᖓᔪᖅᑳᖓᑦᑕ ᑎᒍᓪᓗᒋᑦ ᓇᒃᓴᖅᐸᒃᐰᑦ ᐃᒃᐱᐊᖅᔪᖕᓄᓪᓗ ᐴᖅᑲᖅᐸᒃᓗᒋᑦ. 
11ᑮᓇᐅᔧᑦ ᑲᑎᖅᓱᖅᑕᐅᔪᑦ ᓈᒻᒪᒃᓯᔭᕌᖓᑕ ᐊᑕᓂᐅᑉ ᐃᒡᓗᖓ ᓴᓇᔭᐅᓂᖓᓄᑦ ᐱᓇᓱᒃᑎᐅᔪᑦ ᑲᒪᔨᖏᓐᓄᐊᖅᑕᐅᕙᒃᐳᑦ. ᐱᓇᓱᐊᖅᑐᓄᓪᓗ ᐊᑕᓂᐅᑉ ᐃᒡᓗᖓᑕ ᓴᓇᔨᖏᓐᓄᑦ ᑖᒃᑯᐊ ᐊᑭᓕᖅᑐᐃᑦᔪᑕᐅᕗᑦ, ᕿᔪᓕᕆᔨᓄᑦ ᐋᖅᑭᒃᓱᐃᔨᓄᓪᓗ. 
12ᐊᑕᓂᐅᑉ ᐃᒡᓗᖓᑕ ᐊᑭᓐᓇᖓᓂᒃ ᐃᓕᐅᖅᑬᔩᑦ ᐅᔭᕋᖕᓂᒡᓗ ᓇᑲᑎᕆᔩᑦ ᐱᓇᓱᐊᕈᑎᒃᓴᒥᖕᓂᒃ ᐊᑕᓂᐅᑉ ᐃᒡᓗᖓᑕ ᓴᓇᔭᐅᓂᖓᓄᑦ ᐊᑭᓕᖅᑐᕆᐊᓕᓕᒫᑦ ᐊᑭᓕᖅᑕᐅᔪᓐᓇᓚᐅᖅᐳᑦ. 
13ᑮᓇᐅᔧᑦ ᑐᒃᓯᐊᖅᕕᒡᔪᐊᒧᑦ ᑐᓂᔭᐅᔪᑦ ᐊᑐᖅᑕᐅᓚᐅᓐᖏᓚᑦ ᐴᒍᑕᓕᐅᖅᑎᓄᑦ ᓯᐅᓪᕕᕆᓂᒃ. ᖃᐅᒻᒪᖅᑯᑏᓪᓗ ᒪᓂᖏᓐᓂᒃ ᐋᖅᑭᒃᓱᐃᑦᔪᑎᓄᑦ ᐃᒪᖅᑎᕆᐅᑎᓂᒃ ᐴᒍᑕᓕᐅᖅᑎᓄᑦ ᑎᑦᑐᓚᐅᑎᓕᐅᖅᑎᓄᓪᓗ ᐊᓯᖏᓐᓄᓗ ᑐᒃᓯᐅᖅᕕᒡᔪᐊᑉ ᐱᐅᒃᑯᑎᒃᓴᖏᓐᓄᑦ ᒎᓗᓄᑦ ᓯᐅᓪᕕᕆᓄᓪᓗ. 
14ᐊᑭᓕᖅᑐᐃᑦᔪᑎᐅᓚᐅᖅᐳᓪᓕ ᐊᑕᓂᐅᑉ ᐃᒡᓗᖓᑕ ᓯᖁᑦᑎᖅᓯᒪᓂᖏᑕ ᓴᓇᔭᐅᒃᑲᓐᓂᕆᐊᖃᕐᖕᓂᖓᓄᑦ. 
15ᑮᓇᐅᔧᑦ ᐊᐅᓚᑕᐅᓂᖏᑦ ᖃᐅᔨᓴᖅᑕᐅᖃᑦᑕᕆᐊᖃᓚᐅᓐᖏᓚᑦ ᐊᑭᓕᖅᑐᐃᑦᔪᑕᐅᔪᑦ, ᓴᓇᔪᓄᑦ ᐊᐅᓚᑦᓯᔩᑦ ᓈᒻᒪᑦᓯᐊᖅᑐᒥᒃ ᑮᓇᐅᔭᓂᒃ ᐊᐅᓚᑦᓯᓚᐅᕐᖕᒪᑕ. 
16ᑮᓇᐅᔧᑦ ᑐᓂᕐᕈᑕᐅᔪᑦ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᓄᑦ ᐊᔪᖅᑐᓕᓂᕐᖕᒧᓪᓗ ᐃᓱᒪᒋᔪᓐᓁᖅᑕᐅᔪᖅᓯᐅᑏᑦ ᑐᒃᓯᐊᖅᕕᒡᔪᐊᕐᖕᒧᑦ ᑐᓂᕐᕈᑕᐅᓚᐅᓐᖏᓚᑦ ᑐᓂᕐᕈᓯᖅᑎᑦᓯᔨᓄᑦ ᑭᓯᐊᓂ ᑐᕌᖓᓚᐅᕐᖕᒪᑕ. 
17ᑍᑦᓱᒪᓂᐅᑎᓪᓗᒍ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᕼᐊᔧᐅᓪ ᐅᓇᑕᕆᐊᖅᑐᓚᐅᖅᐳᖅ ᒑᑎᒥᐅᓂᒃ ᓵᓚᒋᓪᓗᒋᓪᓗ ᑎᒍᕔᑦ, ᑖᒃᑯᓂᖓᓗ ᑎᒍᓯᒐᒥ ᔪᕉᓴᓚᒥᐅᓂᒃᑕᐅᖅ ᐱᓇᓱᐊᕈᒪᓕᓚᐅᕆᕗᖅ. 
18ᔨᕼᐅᐊᓯᐅᓪᓕ ᔫᑕᐅᑉ ᐊᖓᔪᖅᑳᖅᔪᐊᖓᑦᑕ ᓯᕗᓕᕕᓂᖏᑕ ᔨᕼᐆᓴᐸᑦᑯᑦ ᔨᕼᐅᕌᒥᐅᓪᓗ, ᐊᕼᐊᔧᐊᐅᓪᓗ ᐊᑕᓂᖅ ᐱᓪᓗᒍ ᑲᑎᖅᓱᖅᑕᕕᓂᖏᑦ ᐱᔪᒥᓇᖅᑐᑦ ᓇᖕᒥᓂᖅᓗ ᑲᑎᖅᓱᐊᕕᓂᓂ ᒎᓗᐃᓪᓗ ᐊᑕᓂᐅᑉ ᐃᒡᓗᖓᓃᑦᑐᑦ ᐊᖓᔪᖅᑳᖅᔪᐊᓪᓗ ᐃᒡᓗᖓᓃᑦᑐᑦ, ᑐᔫᑎᒋᕔᑦ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᕼᐊᔧᐅᓪᒧᑦ, ᑖᒃᑯᓂᖓᓗ ᐱᑎᑕᐅᒐᒥ ᔪᕉᓴᓚᒥᐅᓂᒃ ᑲᒪᓇᓱᐊᕈᓐᓃᓚᐅᖅᐳᖅ. 
19ᔪᐊᓯᐅᑉ ᐱᓂᐊᕐᖕᓂᕕᓂᓕᒫᖏᑦ ᐊᐅᓚᑦᓯᑎᓪᓗᒍ ᑎᑎᕋᖅᑕᐅᓯᒪᕗᑦ ᔫᑕᐅᑉ ᐊᖓᔪᖅᑳᖅᔪᐊᖏᑕ ᐱᓂᐊᕐᖕᓂᕕᓂᖏᑕ ᑎᑎᕋᖅᑕᐅᓯᒪᕕᖏᓐᓂ. 
20ᔪᐊᓯᐅᑉ ᐊᖓᔪᖅᑳᖁᑎᖏᑕ ᐊᑭᕋᖅᑐᓕᕋᒥᑦᔪᒃ ᑐᖁᑕᐅᑎᓚᐅᖅᐹᑦ ᓄᓇᒥ ᐱᐊᓯ ᒥᓗᒥ, ᓮᓚᒧᓐᖓᐅᒋᐊᑉ ᐊᖅᑯᑎᖓᓃᑦᑐᒥ. 
21ᑖᒃᑯᐊ ᐊᖓᔪᖅᑳᖁᑎᖏᑦ ᑐᖁᑦᓯᓚᐅᖅᑐᑦ ᐅᑯᐊᖑᕗᑦ ᔪᓴᑲᕆ ᓯᒥᐊᑎᐅᑉ ᐃᕐᖕᓂᖓ ᔨᕼᐅᔭᐸᓗ ᓲᒥᕆᐅᑉ ᐃᕐᖕᓂᖓ, ᔪᐊᓯ ᑐᖁᖕᒪᑦ ᐃᓗᕕᖅᑕᐅᓚᐅᖅᐳᖅ ᓯᕗᓕᕕᓂᖏᑕ ᐃᓗᕕᖃᖅᕕᖏᓐᓂ ᑍᕕᑎᐅᑉ ᐃᒡᓗᒐᓴᖏᓐᓂ, ᐃᕐᖕᓂᖓᑕᓗ ᐊᒪᔧᐊᐅᑉ ᑭᖑᕝᕕᓚᐅᖅᐹ ᐊᖓᔪᖅᑳᖅᔪᐊᖑᓂᖓ.
