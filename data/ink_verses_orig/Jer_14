1ᑕᒪᑦᔭ ᐊᑕᓂᐅᑉ ᐅᖃᐅᓯᖏᑦ ᔨᕆᒤᐊᒧᑦ ᓄᓇᐅᑉ ᐸᓂᕈᒫᕐᖕᓂᖓ ᐱᑦᔪᑎᒋᓪᓗᒍ.
2“ᔫᑕᒥᐅᑦ ᕿᒃᓵᓕᖅᐳᑦ, ᓄᓇᖓᑦ ᐸᓂᓕᕐᖕᒪᑦ,
3ᐊᖓᔪᖅᑳᑦ ᐱᔨᒥᖕᓂᒃ ᐃᒥᖅᓯᐅᖅᑎᑦᓯᕗᑦ ᐃᒥᖅᑕᖅᕖᓪᓕ ᐃᒪᖃᓐᖏᓚᑦ,
4ᓄᓇ ᐸᓂᓕᖅᐳᖅ, ᓯᓚᓗᓚᐅᖅᓯᒪᖏᓐᓂᖓᓄᑦ,
5ᐊᒡᓛᑦ ᑐᒃᑐᖓᔪᑦ ᐊᕐᖕᓇᓪᓗᖏᑦ ᓄᕐᕋᒥᓂᒃ ᕿᒤᕗᑦ ᐃᕕᒃᓱᒐᖃᖏᓐᓂᖓᓄᑦ.
6ᓯᐅᑎᖅᑯᖅᑐᔪᑦ ᓄᔪᐊᖅᑐᑦ ᖃᖅᑲᓂ ᓂᑯᕕᖓᕗᑦ,
7ᐊᔪᖅᑐᓕᓂᕗᑦ ᐸᓯᔭᒃᓴᐅᑦᔪᑎᒋᒐᓗᐊᖅᐸᕗᑦ,
8ᐄᓴᕅᓕᒥᐅᑦ ᓂᕆᐅᒡᕕᑐᐊᕆᖕᒪᑎᑦ,
9ᓱᖕᒪᑦ ᓇᓗᓕᖅᓯᒪᔪᑎᑐᑦ ᑍᒤᖃᑕᐅᕕᑦ?
10ᐃᒫᒃ ᑕᕝᕙ ᐊᑕᓂᖅ ᐅᖃᖅᐳᖅ ᐃᓄᖕᓄᑦ, “ᐅᕙᓐᓂᒃ ᕿᒤᖃᑦᑕᖅᓗᑎᒃ ᖁᕕᐊᓱᓚᐅᖅᐳᑦ, ᓄᖅᑲᖓᔭᕆᐊᒃᓴᖅ ᐊᔪᓚᐅᕋᒥᒃ; ᑍᒤᒻᒪᑦ ᐊᑕᓂᐅᑉ ᐃᓚᓕᐅᕈᓐᓃᖅᐰᑦ ᐱᐅᖏᑦᑐᓕᓂᖏᑦ ᐃᖅᑲᐅᒪᔭᑐᐊᕆᓕᖅᐰᑦ ᐊᔪᖅᑐᓕᓂᖏᓪᓗ ᐱᑦᔪᑎᒋᓪᓗᒋᑦ ᓱᒋᐊᕐᖕᓂᐊᖅᐰᑦ.”
11ᑕᕝᕙ ᐊᑕᓂᐅᑉ ᐅᖃᐅᑎᒋᕚᖓ, “ᑐᒃᓯᐅᑎᑦᑍᓕᒃᑭᑦ ᖃᓄᐃᖏᑦᓯᐊᖁᓗᒋᑦ. 
12ᑐᒃᓯᐊᕋᓗᐊᖅᐸᑕ ᓂᕆᑦᑍᓕᓗᑎᒃ, ᑐᒃᓯᐊᕐᖕᓂᖏᑦ ᑐᓴᕐᖕᓂᐊᓐᖏᓚᒃᑲ, ᐃᑯᐊᓚᑦᓯᓗᑎᒃ ᑐᓂᕐᕈᓯᕋᓗᐊᖅᐸᑕ ᓂᐊᖂᔭᒃᓴᓂᒡᓘᓐᓃᑦ ᑐᓂᕐᕈᑎᖏᑦ ᐃᓚᓕᐅᕐᖕᓂᐊᓐᖏᓚᒃᑲ; ᐊᓯᕈᖅᑕᐅᑎᓐᓂᐊᖅᐸᒃᑲᓕ ᐅᓇᑕᕐᖕᓂᒃᑯᑦ, ᑳᖕᓇᖅᑐᒃᑯᑦ, ᖃᓂᒪᓇᖅᑐᑎᒍᓪᓗ.”
13ᑕᕝᕙ ᐅᖃᖅᐳᖓ, “ᐊᑕᓃᖅ ᒎᑏ, ᑕᑯᒋᑦ, ᐱᔪᖃᓛᖅᑐᓂᒃ ᐅᖃᖅᑎᓄᑦ ᐅᖃᐅᑎᔭᐅᖃᑦᑕᖅᐳᑦ, ‘ᐅᓇᑕᖅᑐᓂᒃ ᑕᑯᓂᐊᓐᖏᓚᓯ, ᑳᖕᓇᖅᑐᖃᕐᖕᓂᐊᓐᖏᓚᖅᓘᓐᓃᑦ, ᖃᓄᐃᓐᓇᖅᑐᖃᖏᑦᑐᒥᓕ ᐃᓅᑦᓯᐊᕐᖕᓂᐊᖅᐳᓯ.’”
14ᐊᑕᓂᐅᓪᓗ ᐅᖃᐅᑎᕚᖓ, “ᓇᓚᐅᑦᑍᔩᓂᒃᑯᐊ ᐅᖃᖅᑎᑕᐅᓂᕋᖃᑦᑕᖅᑐᑦ ᐊᑎᓐᓂ ᓴᒡᓗᓪᓗᑎᒃ; ᐅᖃᖁᓗᒋᑦ ᑎᓕᓚᐅᓐᖏᓚᒃᑲ, ᐅᖃᖅᕕᒋᓚᐅᕐᖕᓇᒋᓪᓗ. ᐅᖃᐅᓯᖏᑦ ᓱᓕᓐᖏᓚᑦ ᑕᑯᑎᑕᐅᓂᕋᕐᖕᓂᖏᑦ, ᓯᕗᓂᒃᓴᒥᒃ ᐱᔪᒫᕐᖕᓂᕅᓂᖏᑦ ᐊᑑᑎᖃᓐᖏᓚᑦ, ᐃᓱᒪᒋᔭᑐᐃᓐᓇᕐᖕᒥᖕᓂᒃ ᓯᓔᕐᕆᒃᓯᖅᓗᑎᒃ ᐅᖃᐅᓯᖃᖃᑦᑕᖅᐳᑦ. 
15ᑍᒤᒻᒪᑦ ᐊᑕᓂᖅ ᐃᒫᒃ ᐅᖃᖅᐳᖅ ᑖᒃᑯᓄᖓ ᐱᔪᒫᖅᑐᒃᓴᓂᒃ ᐅᖃᖅᑎᑕᐅᓂᕋᖃᑦᑕᖅᑐᓄᑦ ᐊᑎᕋ ᐊᑐᖅᓗᒍ ᑎᓕᓚᐅᖏᒃᑲᓗᐊᖅᑕᒃᑲ, ᐅᖃᖅᐸᒃᑐᑦ, ‘ᐅᓇᑕᖅᑐᖃᕐᖕᓂᐊᓐᖏᓚᖅ ᑳᖕᓇᖅᑐᖃᕐᖕᓂᐊᕋᓂᓗ ᑕᒫᓂ ᓄᓇᒥ’; ᑖᒃᑯᐊ ᐱᔪᖃᓛᖅᑐᒥᒃ ᐅᖃᖅᑎᐅᓂᕋᖅᑐᑦ ᐅᕙᓐᓄᑦ ᓇᖕᒥᓂᖅ ᐅᓇᑕᕐᖕᓂᒃᑯᑦ ᑳᖕᓇᖅᑐᖅᔪᐊᒧᓪᓗ ᓄᖑᑕᐅᔪᒫᖅᐳᑦ. 
16ᐃᓄᐃᓪᓗᑦᑕᐅᖅ ᐅᖃᓪᓚᒡᕕᒋᖃᑦᑕᓚᐅᖅᑕᖏᑦ ᐃᒋᑕᐅᔪᒫᖅᐳᑦ ᔪᕉᓴᓚᐅᑉ ᐊᖅᑯᑎᖏᓐᓄᑦ, ᑐᖁᕋᕈᒫᖅᐳᑦ ᐅᓇᑕᕐᖕᓂᒃᑯᑦ ᑳᖕᓇᖅᑐᖅᔪᐊᒧᓪᓗ, ᐃᓗᕕᖅᑎᒃᓴᖃᕈᒫᓐᖏᓚᑦ, ᓄᓕᐊᖏᑦ, ᐃᕐᖕᓂᖏᑦ, ᐸᓂᖏᓪᓗ. ᐱᐅᖏᑦᑐᓕᓯᒪᓂᖏᓐᓄᑦ ᑎᑭᕝᕕᐅᑎᑦᓱᒫᖅᐸᒃᑲ.”
17ᒪᑯᓂᖓ ᐅᖃᐅᓯᕐᖕᓂᒃ ᐅᖃᐅᑎᒃᑭᑦ:
18ᐱᕈᖅᓰᕕᖕᒧᐊᕈᒪ,
19ᔫᑕᒥᐅᑦ ᓇᕐᕈᒋᓪᓚᕆᓕᖅᐱᒌᑦ?
20ᐊᑕᓃᖅ ᓇᓗᓁᖅᓯᓕᖅᐳᒍᑦ ᐱᐅᖏᑦᑐᓕᓯᒪᓂᑦᑎᓐᓂᒃ;
21ᐊᑏᑦ ᐱᑦᔪᑎᒋᓗᒍ ᓇᕐᕈᒋᓕᖅᑍᓕᑎᒍᑦ,
22ᐃᓅᖃᑎᒌᒡᔪᐊᖑᖃᑎᑦᑕ ᒎᑎᖏᑦ ᓱᓕᖏᑦᑐᑦ ᓯᓚᓗᒃᑎᑦᓯᔪᓐᓇᖅᐹᑦ?
