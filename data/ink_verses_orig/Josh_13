1ᔮᓱᐊ ᐃᓄᑐᖃᒻᒪᕆᐅᓕᖅᑎᓪᓗᒍ ᐊᑕᓂᐅᑉ ᐅᖃᐅᑎᕙ, “ᐃᓄᑐᖃᐅᓕᕋᕕᑦ ᓄᓇᓖᑦ ᓱᓕ ᐅᓄᖅᑐᑦ ᓄᓇᑖᕆᔭᐅᔭᕆᐊᖃᖅᑎᓪᓗᒋᑦ. 
2ᓄᓁᑦ ᓱᓕ ᐅᑯᐊ ᐱᔭᐅᔭᕆᐊᖃᖅᐳᑦ: ᐱᓕᔅᑍᒥᐅᑦ ᓄᓇᖁᑎᓕᒫᖏᑦ, ᒌᓱᕅᒥᐅᓪᓗ ᓄᓇᖁᑎᓕᒫᖏᑦ, 
3ᓮᕼᐅᕆᐅᓪᓗ ᓄᓇᖓ ᓄᓇᒥᑦ ᓯᕼᐅᐊᑉ ᑰᖓᓂᑦ ᐱᒋᐊᖅᓗᒍ ᐃᑦᔨᑉᑎᒥᐅᑦ ᓄᓇᖓᑕ ᑭᒡᓕᖓᓂᑦ, ᑕᕐᕋᒧᑦ ᐃᑯᕋᓂᐅᑉ ᓄᓇᖁᑎᖓᑕ ᑭᒡᓕᖓᓄᑦ ᑬᓇᓂᒥᐅᓄᑦ ᓄᓇᒋᔭᐅᓂᕋᖅᑕᐅᔪᒧᑦ ᑎᑭᓪᓗᒍ; ᐱᓕᔅᑍᓂᒥᐅᑦ ᐊᖓᔪᖅᑳᖅᔪᐊᖏᑦ ᓄᓇᖃᖅᑐᑦ ᐅᑯᓇᓂ ᒑᔭᒥ, ᐋᔅᑖᑦᒥ, ᐊᓯᑭᓗᓂᒥ, ᒑᑎᒥ, ᐃᒃᕌᒥᓗ, ᐋᐅᐃᒥᐅᓕᒫᓪᓗ. 
4ᓱᓕ ᑬᓇᓂᒥᐅᑦ ᓄᓇᖁᑎᓕᒫᖓ, ᒦᕋᒥᐅᓪᓗ ᓮᑐᓂᐊᒥᐅᓄᑦ ᐱᒋᔭᐅᔪᖅ, ᐊᐱᒃ ᑎᑭᓪᓗᒍ, ᐊᒧᕅᒥᐅᑦ ᓄᓇᖓᑕ ᑭᒡᓕᖓ ᑎᑭᓪᓗᒍ; 
5ᒋᐸᐅᓕᐅᑉ ᑭᖑᕚᖓᑕ ᓄᓇᖓ, ᓕᐸᓇᓂᒥᐅᓕᒫᓪᓗ ᓯᕿᓂᐅᑉ ᓄᐃᕕᖓᓄᑦ, ᐰᓕ-ᒑᑦᒥᑦ ᐱᒋᐊᖅᓗᒍ, ᖃᖅᑲᐅᑉ ᕼᐊᕐᒪᓂᐅᑉ ᓯᕿᓂᖓᓂᑦ, ᕼᐊᒫᑎᒧᑦ ᐃᑎᕆᐊᖅᕕᖓ ᑎᑭᓪᓗᒍ. 
6ᓮᑐᓂᒥᐅᑦ ᓄᓇᖁᑎᓕᒫᖓ ᓄᓇᖃᖅᑐᓪᓗ ᖃᖅᑲᓕᖕᓂ ᓕᐸᓇᓂᐅᑉ ᖃᖅᑲᖏᑕ ᒥᔅᕆᐸᑦ-ᒤᒻᓗ ᐊᑯᓐᓂᖓᓂ, ᐃᓄᖏᑦ ᓇᖕᒥᓂᖅ ᓯᖏᑦᓱᒫᖅᐸᒃᑲ ᐄᓴᕅᓕᒥᐅᑦ ᐱᕙᓪᓕᐊᖁᓪᓗᒋᑦ; ᓄᓇᖓ ᐄᓴᕅᓕᒥᐅᑦ ᐊᕕᒃᑐᕆᐊᖃᕈᒫᖅᐹᑦ ᓇᓚᐅᑦᓵᕈᑎᑎᒍᑦ, ᑍᒫᒃ ᑎᓕᓚᐅᕋᒃᑭᑦ. 
7ᑍᒤᒻᒪᑦ ᒫᓐᓇ, ᓄᓇ ᐊᕕᒃᑐᖅᑕᐅᑎᓕᕈᒃ ᑭᖑᕚᕇᓄᑦ 9-ᓄᑦ ᒫᓇᓯᐅᓪᓗ ᑭᖑᕚᖏᑕ ᐊᕝᕙᖏᓐᓄᑦ, ᓇᖕᒥᓂᖅᑖᕆᔭᐅᖁᓪᓗᒍ.”
8ᕉᐱᓂᐅᑉ ᑭᖑᕚᖏᑦ ᒑᑎᐅᓪᓗ ᑭᖑᕚᖏᑦ ᒫᓇᓯᐅᓪᓗ ᑭᖑᕚᖏᑕ ᐊᕝᕙᖏᑦ ᓄᓇᑖᕇᓚᐅᖅᓯᒪᖕᒪᑕ ᐊᑕᓂᐅᑉ ᐱᔨᖓᑕ ᒨᓯᓯᐅᑉ ᑐᓂᓚᐅᕐᖕᒪᒋᑦ, ᔪᐊᕐᑕᓂᐅᑉ ᑰᖓᑕ ᐊᑭᐊᓂ ᓯᕿᓂᐅᑉ ᓄᐃᕕᐊᓂ ᓄᓇᑖᖅᓯᒪᖕᒪᑕ. 
9ᓄᓇᖁᑎᖓ ᑎᑭᐅᒪᓚᐅᖅᐳᖅ ᐊᕈᐃᕆᒥᑦ ᐋᕐᓄᓂᐅᑉ ᓇᖅᓴᖓᑕ ᑭᒡᓕᖓᓂᑦ, ᐃᒡᓗᒐᓮᓪᓗ ᓇᖅᓴᐅᑉ ᕿᑎᐊᓃᑦᑐᖅ ᐃᓚᒋᔭᐅᓪᓗᓂ ᒪᓂᕅᓐᓇᕐᖕᒥᐅᑦ ᒥᑎᐸᒥᑦ ᐱᒋᐊᖅᓗᓂ ᑎᐴᓂᒧᑦ ᑎᑭᓪᓗᒍ. 
10ᑎᑭᐅᒪᓪᓗᓂ ᐊᒧᕅᑎᑦ ᓄᓇᖓᑕ ᑭᒡᓕᖓᓄᑦ ᐃᒡᓗᒐᓮᓪᓗ ᐊᐅᓚᑕᐅᓯᒪᔪᑦ ᐊᖓᔪᖅᑳᖅᔪᐊᒧᑦ ᓮᕼᐆᓂᒧᑦ ᐊᒧᓁᑎᒥᐅᑕᕐᖕᒧᑦ, ᐊᐅᓚᑦᓯᕕᖃᖅᑐᒧᑦ ᕼᐊᓴᐸᓂᒥ. 
11ᒋᓕᐊᑎᒥᐅᓪᓗ, ᒋᓱᕅᒥᐅᓪᓗ ᒫᑲᑍᑎᒥᐅᓪᓗ ᓄᓇᖏᑦ, ᖃᖅᑲᖅᓗ ᕼᐊᕐᒪᓕᒫᖅ, ᐹᓴᓂᒥᐅᓕᒫᓪᓗ ᓴᓕᑲᒧᑦ ᑎᑭᐅᒪᓪᓗᒍ. 
12ᐋᒡ ᐊᖓᔪᖅᑲᐅᕕᓕᒫᖓ ᐹᓴᓂᒦᑦᑐᖅ, ᐊᐅᓚᑦᓯᔪᖅ ᐋᔅᑕᕉᑎᒥ ᐃᑐᕆᐂᒥᓗ, ᕆᐰᒥᐅᓂᑦ ᐃᓄᒃᐸᖕᓂᑦ ᐊᒥᐊᒃᑯᑑᓕᖅᑐᖅ; ᑖᒃᑯᐊ ᒨᓯᓯᐅᑉ ᓵᓚᒋᓚᐅᖅᓯᒪᕔᑦ ᓄᓇᖏᓐᓂᒡᓗ ᐊᖅᓵᖅᓗᒋᑦ. 
13ᐄᓴᕅᓕᒥᐅᓪᓕ ᓯᖏᑦᓯᓚᐅᓐᖏᓚᑦ ᒋᓱᕅᒥᐅᓂᒃ ᒫᑲᑍᑎᒥᐅᓂᒡᓗ; ᑖᒃᑯᐊᓕ ᐄᓴᕅᓕᒥᐅᓂ ᓱᓕ ᓄᓇᖃᖃᑕᐅᖏᓐᓇᖅᐳᑦ ᐅᓪᓗᒥᒧᑦ ᑎᑭᓪᓗᒍ.
14ᒨᓯᓯᓕ ᓕᕔᑦ ᑭᖑᕚᖏᓐᓂᒃ ᓄᓇᑖᖅᑎᑦᓯᓚᐅᓐᖏᓚᖅ, ᑍᒫᒃ ᐊᑕᓂᐅᑉ ᐅᖃᐅᑎᓚᐅᕐᖕᒪᒍ, ᐄᓴᕅᓕᒥᐅᓪᓕ ᐊᑕᓂᖓᓄᑦ ᒎᑎᒧᑦ ᑐᓂᕐᕈᓯᕐᖕᓂᒃᑯᑦ ᐃᑯᐊᓚᑎᑦᓯᓪᓗᑎᒃ ᑕᒪᑐᒥᖓ ᑭᖑᕐᖑᑦᔨᓚᐅᖅᐳᑦ.
15ᒨᓯᓯᐅᑉ ᑐᓂᓚᐅᖅᐹ ᓄᓇᐅᑉ ᐃᓚᖓ ᕉᐱᓂᐅᑉ ᑭᖑᕚᖏᓐᓄᑦ ᓇᖕᒥᓂᖅᑖᕆᔭᐅᑯᓪᓗᒍ. 
16ᓄᓇᑖᕆᔭᖓ ᑎᑭᐅᒪᓚᐅᖅᐳᖅ ᐊᕈᐃᕆᒥᑦ, ᐋᕐᓄᓂᐅᑉ ᓇᖅᓴᖓᑕ ᑭᒡᓕᖓᓃᑦᑐᒥᑦ, ᐃᒡᓗᒐᓮᓪᓗ ᓇᖅᓴᐅᑉ ᕿᑎᐊᓃᑦᑐᑦ, ᐃᓚᑲᖅᓗᑎᒃ ᒪᓂᕅᓐᓇᕐᖕᒦᑦᑐᓂᒃ ᒥᑎᐸᒦᑦᑐᓂᒃ. 
17ᐊᒻᒪ ᕼᐃᓴᐸᓂᒥᒃ, ᐃᒡᓗᒐᓴᓕᒫᓪᓗ ᒪᓂᕅᓐᓇᕐᖕᒦᑦᑐᑦ ᐅᑯᐊ; ᑎᐴᓂ, ᐸᒨᑦ-ᐰᓕᓗ, ᐸᔅ-ᐰᓪ-ᒥᐅᓐᓗ, 
18ᔧᕼᐋᓯᓗ, ᑭᑎᒫᑎᓗ, ᒥᕚ-ᑕᓗ, 
19ᑭᕆᐊᑍᒥᓗ, ᓯᑉᒪᓗ, ᔨᕆᑎ-ᓴᕼᐊᓗ ᓇᖅᓴᐅᑉ ᖃᖅᑲᖓᓃᑦᑐᖅ, 
20ᐱᑦ-ᐱᐅᕋᓗ, ᒪᔪᖅᑬᓪᓗ ᖃᖅᑲᒥ ᐱᔅᒐᒦᑦᑐᑦ, ᐱᑦ-ᔨᓯᒫᔅᓗ. 
21ᐊᒻᒪ ᒪᓂᕅᓐᓇᕐᖕᒦᑦᑐᑦ ᐃᒡᓗᒐᓮᑦ, ᐊᒧᕅᒥᐅᑕᐅᓪᓗ ᐊᖓᔪᖅᑳᖅᔪᐊᑉ ᓮᕼᐆᓂᐅᑉ ᐊᖓᔪᖅᑲᐅᕕᓕᒫᖓ, ᐊᐅᓚᑦᓯᓚᐅᖅᑐᖅ ᕼᐃᓴᐸᓂᒥ, ᑖᓐᓇ ᒨᓯᓯᐅᑉ ᓵᓚᒋᓚᐅᕐᖕᒪᒍ ᐊᐅᓚᑦᓯᔨᐅᓚᐅᖅᑐᓪᓗ ᒥᑎᐊᓂᒥ, ᐃᕕ, ᕆᑭᒻᓗ, ᔫᕆᓗ, ᕼᐊᕆᓗ, ᕆᐸᓗ, ᑖᒃᑯᐊ ᐊᐅᓚᑦᓯᓚᐅᖅᑐᓕᒫᑦ ᓄᓇᓕᖕᓂ ᓯᕼᐊᓐᒥ. 
22ᐄᓴᕅᓕᒥᐅᑦ ᐃᓄᖏᑕ ᑐᖁᓚᐅᖅᑕᖓᑕ ᐃᓚᖓ ᑖᓐᓇᐅᕗᖅ ᓯᕗᓂᒃᓴᒥ ᓇᓚᐅᑦᑍᔨ ᐸᓛᒻ ᐱᐅᕆᐅᑉ ᐃᕐᖕᓂᖓ. 
23ᕉᐱᓂᐅᑉ ᑭᖑᕚᖏᑕ ᓄᓇᖓ ᑭᒡᓕᖃᖅᐳᖅ ᓯᕿᓂᐅᑉ ᓂᐱᕕᐊᓄᑦ ᔪᐊᕐᑕᓂᒧᑦ, ᑖᒃᑯᐊ ᐃᒡᓗᒐᓴᓕᒫᑦ ᑐᓂᔭᐅᕗᑦ ᕉᐱᓂᐅᑉ ᑭᖑᕚᖏᑕ ᐃᓚᖏᓐᓄᑦ ᓇᖕᒥᓂᖅᑖᕆᔭᐅᖁᓪᓗᒋᑦ.
24ᒨᓯᓯᐅᑦᑕᐅᖅ ᓄᓇᐅᑉ ᐃᓚᖓ ᑐᓂᓚᐅᖅᐹ ᐃᓚᒌᓄᑦ ᒑᑦ ᑭᖑᕚᖏᓐᓄᑦ ᓇᖕᒥᓂᖅᑖᕆᔭᐅᖁᓪᓗᒍ. 
25ᓄᓇᖁᑎᖓ ᔧᔨᕆᒦᑉᐳᖅ, ᒋᓕᐊᑎᓕᒫᖅ, ᐊᒧᓁᑎᒥᐅᓪᓗ ᓄᓇᖓᑕ ᐊᕝᕙᖓ, ᐊᕈᐃᕆᒧᑦ ᑎᑭᓪᓗᒍ ᕌᐸᐅᑉ ᓯᕿᓂᖓᑕ ᓄᐃᕕᐊᓃᑦᑐᒧᑦ; 
26ᓄᓇᖓᑦ ᕼᐃᓴᐸᓂᒥᑦ ᕌᒪᔅ-ᒥᔅᐱᒧᑦ ᐱᑐᓂᒻᒧᓪᓗ ᑎᑭᓯᒪᕗᖅ, ᒪᕼᐊᓁᒥᓪᓗ ᑎᐱᕆᐅᑉ ᑭᒡᓕᖓᓄᑦ ᑎᑭᓪᓗᒍ. 
27ᓇᖅᓴᒦᑦᑐᑦ ᐅᑯᐊᖑᒋᕗᑦ ᐱᑦ-ᕼᐊᕋᒻ, ᐱᑦ-ᓂᒻᕋ, ᓱᑰᑎ, ᔮᕙᓐᓗ, ᐊᖓᔪᖅᑳᖅᔪᐊᓪᓗ ᓮᕼᐆᓂ ᕼᐊᓴᐸᓂᒥᐅᑕᐅᑉ ᐊᖓᔪᖅᑲᐅᕕᓕᒫᖓᓃᑦᑐᑦ, ᓯᕿᓂᐅᑉ ᓂᐱᕕᐊᓄᑦ ᓄᓇᖁᑎᖓ ᑭᒡᓕᖃᖅᐳᖅ ᔪᐊᕐᑕᓂᐅᑉ ᑰᖓᓄᑦ, ᑕᕐᕋᒧᑦ ᑭᒡᓕᖃᖅᓗᓂ ᓯᓂᕆᑎᐅᑉ ᑕᓯᖓᓄᑦ. 
28ᑖᒃᑯᐊ ᑕᕝᕙ ᐃᒡᓗᒐᓮᑦ ᓄᓇᓖᓪᓗ ᑐᓂᔭᐅᓯᒪᔪᑦ ᒑᑦ ᑭᖑᕚᖏᓐᓄᑦ ᑭᖑᕐᖑᑎᔭᐅᖁᓪᓗᒋᑦ.
29ᒨᓯᓯᐅᑉ ᓄᓇ ᑐᓂᓚᐅᖅᑕᖓ ᑭᖑᕐᖑᑎᔭᐅᖁᓪᓗᒍ ᒫᓇᓯᐅᑉ ᑭᖑᕚᖏᑕ ᐊᕝᕙᖏᓐᓄᑦ; ᑭᖑᕚᕇᖑᓂᖏᑦ ᒪᓕᒡᓗᒋᑦ ᐊᕕᒃᑐᖅᑕᐅᖁᓪᓗᒍ. 
30ᓄᓇᖓᑦ ᐱᒋᐊᖅᓯᒪᕗᖅ ᒪᕼᐊᓁᒥᑦ, ᐹᓴᓂᓗ ᓄᓇᖁᑎᓕᒫᖓ, ᐋᒡ ᐊᖓᔪᖅᑲᐅᕕᓕᒫᖓ ᐹᓴᓂᐅᑉ ᐊᖓᔪᖅᑳᖅᔪᐊᖓᑕ, ᔧᕆᐅᓪᓗ ᓄᓇᓕᓕᒫᖏᑦ, ᐰᓵᓐᒦᑦᑐᑦ ᐃᒡᓗᒐᓮᑦ 60-ᑦ. 
31ᒋᓕᐊᑎᐅᓪᓗ ᕿᑎᖅᑲᓕᒫᖓ, ᐱᖃᓯᐅᑎᓪᓗᒋᑦ ᐋᔅᑕᕉᑎᓗ, ᐃᑐᕆᐂᓗ, ᐃᒡᓗᒐᓮᓪᓗ ᐋᒡ ᐊᖓᔪᖅᑲᐅᕕᖓᓃᑦᑐᑦ ᐹᓴᓂᒥᐅᑦ ᐊᖓᔪᖅᑳᖅᔪᐊᖓᑦᑕ, ᑖᒃᑯᐊᓕᒫᑦ ᑐᓂᔭᐅᕗᑦ ᒪᑬᕆᐅᑉ ᑭᖑᕚᖏᑕ ᐊᕝᕙᖏᓐᓄᑦ ᒫᓇᓯᐅᑉ ᐃᕐᖕᓂᖓᓄᑦ, ᑭᖑᕚᕇᖑᓂᖏᑦ ᒪᓕᒡᓗᒋᑦ ᐊᕕᒃᑐᖅᑕᐅᖁᓪᓗᒍ.
32ᑍᒫᒃ ᑕᕝᕙ ᒨᓯᓯᐅᑉ ᓄᓁᑦ ᐊᕕᒃᑐᖅᑕᐅᑎᓚᐅᖅᐰᑦ ᔨᕆᑰᑉ ᓯᕿᓂᖓᑕ ᓄᐃᕕᐊᓃᑦᑐᑦ ᔪᐊᕐᑕᓂᐅᑉ ᐊᑭᐊᓂ, ᒧᐊᐱᒥᐅᑦ ᓇᑎᕐᖕᓇᖏᓐᓃᑐᑦ. 
33ᒨᓯᓯᓕ ᑐᓂᓯᓚᐅᓐᖏᓚᖅ ᓕᕔᑦ ᑭᖑᕚᖏᓐᓄᑦ ᓄᓇᒥᒃ ᑭᖑᕐᖑᑎᔭᐅᔪᒃᓴᒥᒃ; ᐅᖃᐅᑎᓚᐅᖅᐰᓪᓕ ᑐᓂᕐᕈᑏᑦ ᐃᓚᖏᓐᓂᒃ ᐱᖃᑦᑕᖁᓪᓗᒋᑦ ᐊᑕᓂᕐᖕᒧᑦ ᐄᓴᕅᓕᒥᐅᑦ ᒎᑎᖓᓄᑦ ᑐᓂᔭᐅᔪᓂᑦ, ᑕᒪᓐᓇ ᑭᖑᕐᖑᑎᔭᒃᓴᐅᖁᓪᓗᒍ ᑖᒃᑯᓄᖓ.
