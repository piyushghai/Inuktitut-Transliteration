1ᐊᑕᓂᐅᓪᓗ ᒨᓯᓯ ᐅᖃᖅᕕᒋᓚᐅᖅᐹ ᐃᓄᖃᖏᑦᑐᒥ ᓮᓁᒥ, ᑕᖅᑭᐅᑉ ᓯᕗᓪᓕᖅᐹᖓᓂ ᐊᕐᕌᒍᑉ ᐂᑉᐸᖓᓂ ᓄᓇᒥᑦ ᐃᑦᔨᑉᑎᒥᑦ ᐊᐅᓪᓚᓚᐅᕐᖕᓂᖓᑦᑕ ᑭᖑᕐᖓᓂ, ᐃᒫ ᐅᖃᖅᓗᓂ: 
2“ᐄᓴᕅᓕᐅᑉ ᕿᑐᕐᖓᖏᑦ ᓇᓪᓕᐅᓐᓂᖅᓯᐅᖃᑦᑕᕆᐊᖃᖅᐳᑦ ᓇᓪᓕᐅᑎᔭᕌᖓᑦ. 
3ᐅᓪᓗᐃᑦ 14-ᖓᓂ ᑕᖅᑭᒥ ᑕᕝᕙᓂ, ᐅᓪᓛᒃᑯᑦ ᖃᐅᒻᒪᓕᖅᑎᓪᓗᒍ, ᓇᓪᓕᐅᓐᓂᖅᓯᐅᓂᐊᖅᐳᓯ, ᐱᐅᓯᓕᒫᖏᑦ ᑐᒃᓯᐊᕐᖕᓂᖏᓪᓗ ᒪᓕᒋᐊᖃᖅᐸᓯ.” 
4ᑍᒫᒃ ᒨᓯᓯᐅᑉ ᐄᓴᕅᓕᐅᑉ ᕿᑐᕐᖓᖏᑦ ᐅᖃᐅᑎᓚᐅᖅᐰᑦ ᖄᖏᖅᑕᐅᕕᒃᓯᐅᒻᒥᒃ ᓇᓪᓕᐅᓐᓂᖅᓯᐅᖁᓪᓗᒋᑦ. 
5ᓇᓪᓕᐅᓐᓂᖅᓯᐅᓚᐅᖅᐳᓪᓗ ᐅᓪᓗᐃᑦ 14-ᖓᓂ ᑕᖅᑮᑦ ᓯᕗᓪᓕᖅᐹᖓᓂᒃ, ᐅᓪᓛᒃᑯᑦ ᖃᐅᒻᒪᓕᖅᑎᓪᓗᒍ ᐃᓄᖃᖏᑦᑐᒥ ᓮᓁᒥ; ᐊᑕᓂᐅᑉ ᐱᖁᔨᓂᖓ ᒨᓯᓯᒃᑯᑦ ᒪᓕᒡᓗᒍ, ᐄᓴᕅᓕᐅᑉ ᕿᑐᕐᖓᖏᑦ ᑍᒤᓕᐅᓚᐅᖅᐳᑦ.
6ᐱᑕᖃᓚᐅᕆᕗᖅᓕ ᐊᖑᑎᓂᒃ ᓴᓗᒤᓕᓯᒪᔪᓂᒃ ᐃᓄᕕᓂᕐᖕᓂᒃ ᐊᒃᑐᖅᓯᓯᒪᓂᕐᖕᒧᑦ, ᑖᒃᑯᐊ ᐅᓪᓗᒥ ᑍᑦᓱᒪᓂ ᖄᖏᖅᑕᐅᕕᒃᓯᐅᒻᒥᒃ ᓇᓪᓕᐅᓐᓂᖅᓯᐅᖃᑕᐅᔪᓐᓇᖏᓐᓇᒥᒃ; ᐅᓪᓗᒥ ᑍᑦᓱᒪᓂ ᑖᒃᑯᐊ ᒨᓯᓯᒧᑦ ᐂᕈᓂᒧᓪᓗ ᐂᓚᐅᖅᐳᑦ. 
7ᑖᒃᑯᐊᓗ ᐊᖑᑎᑦ ᐅᖃᖅᓗᑎᒃ, “ᓴᓗᒤᓕᓚᐅᕋᑦᑕ ᐃᓄᕕᓂᕐᖕᒥᒃ ᐊᒃᑐᖅᓯᓂᑦᑎᒍᑦ ᓱᖕᒪᑦ ᐊᑕᓂᕐᖕᒧᑦ ᑐᓂᕐᕈᑕᐅᔭᕆᐊᖃᖅᑐᒥᒃ ᑐᓂᓯᖁᔭᐅᓐᖏᓚᒍᑦ ᑐᓂᕐᕈᓯᕕᒃᓴᖅ ᓇᓪᓕᐅᑎᒃᐸᑦ ᐄᓴᕅᓕᐅᑉ ᕿᑐᕐᖓᖏᑦ ᐃᓚᒋᓗᒋᑦ?”
8ᒨᓯᓯᐅᓪᓗ ᐅᖃᐅᑎᕔᑦ, “ᕿᑲᓚᐅᕆᑦᓯ, ᑐᓴᕋᓱᖕᓂᐊᕋᒪ ᖃᓄᖅ ᐊᑕᓂᖅ ᐃᓕᑦᓯᓐᓂᒃ ᐱᖁᔨᖕᒪᖔᑦ.”
9ᑕᕝᕙ ᐊᑕᓂᖅ ᒨᓯᓯᒧᑦ ᐅᖃᖅᐳᖅ, ᐅᖃᖅᓗᓂ, 
10“ᐄᓴᕅᓕᐅᑉ ᕿᑐᕐᖓᖏᑦ ᐅᖃᐅᑎᒃᑭᑦ: ‘ᓇᓕᖅᓯ ᑭᖑᕚᓯᓘᓐᓃᑦ ᓴᓗᒤᓕᑎᑕᐅᓯᒪᒃᐸᑦ ᑐᖁᖓᔪᒥᒃ ᐊᒃᑐᖅᓯᓯᒪᓂᕐᖕᒧᑦ, ᐅᖓᓯᒃᑐᒦᑉᐸᓪᓘᓐᓃᑦ ᐊᐅᓪᓚᖅᓯᒪᓗᓂ, ᓱᓕ ᓇᓪᓕᐅᓐᓂᖅᓯᐅᕈᓐᓇᖅᐳᖅ ᐊᑕᓂᐅᑉ ᖄᖏᖅᑕᐅᕕᒃᓯᐅᖅᕕᖓᓂᒃ. 
11ᐅᓪᓗᐃᑦ 14-ᖓᓂ ᑕᖅᑭᐅᑉ ᐂᑉᐸᖓᓂ, ᐅᓪᓛᑯᑦ ᖃᐅᒻᒪᓕᖅᑎᓪᓗᒍ, ᓇᓪᓕᐅᓐᓂᖅᓯᐅᕆᐊᖃᖅᐳᑦ ᓂᕆᔭᕆᐊᖃᖅᐳᑦ ᖄᖏᖅᑕᐅᕕᒃᓯᐅᒻᒥᒃ ᓂᐊᖂᔭᒥᒃ ᐳᕙᓪᓚᖅᓴᐅᑎᖃᖏᑦᑐᒥᒃ ᐃᓚᖃᖅᓗᓂ, ᓂᕿᒧᓪᓗ ᐃᓚᐅᕈᑎᓂᒃ ᖃᓯᓕᓇᖅᑐᓂᒃ ᐃᓚᖃᖅᓗᓂ. 
12ᐅᓪᓛᒧᑦ ᐊᒥᐊᒃᑯᖏᑦᓯᐊᖅᓗᓯ, ᓴᐅᓂᖓᓂᒡᓘᓐᓃᑦ ᓇᑲᑦᓯᔭᕆᐊᖃᓐᖏᓚᓯ. ᖄᖏᖅᑕᐅᕕᐅᑉ ᒪᓕᒐᖏᑦ ᒪᓕᑦᓯᐊᖅᓗᒋᑦ ᓇᓪᓕᐅᓐᓂᖅᓯᐅᕆᐊᖃᖅᐳᓯ. 
13ᐊᖑᓪᓕ ᓴᓗᒤᓕᓯᒪᖏᑦᑐᖅ ᐊᐅᓪᓚᖅᓯᒪᓇᓂᓗ, ᖄᖏᖅᑕᐅᕕᖕᒥᒃ ᓇᓪᓕᐅᓐᓂᖅᓯᐅᖏᑦᑐᖅ, ᑖᓐᓇ ᐃᓅᖃᑎᒌᒡᔪᐊᓂᑦ ᐃᓅᖃᑎᒥᓂᑦ ᐃᓚᒋᔭᐅᔪᓐᓃᕆᐊᖃᖅᐳᖅ, ᐊᑕᓂᕐᖕᒧᑦ ᑐᓂᕐᕈᓯᕆᐊᖅᑐᓚᐅᖏᒻᒪᑦ ᑐᓂᕐᕈᓯᕆᐊᖅᑐᖅᕕᒃ ᓇᓪᓕᐅᑎᓯᒪᑎᓪᓗᒍ; ᑖᓐᓇ ᐊᖑᑦ ᐊᔪᕐᖕᓂᕐᖕᒥᓂᒃ ᐊᒡᔭᖅᓯᓂᐊᖅᐳᖅ.
14ᐃᓅᖃᑎᒋᓐᖏᑕᓯᓕ ᐃᓂᖃᖅᑐᖅ ᐊᑯᓐᓇᑦᓯᓐᓂ, ᐊᑕᓂᐅᑉ ᖄᖏᖅᑕᐅᕕᒃᓯᐅᑎᖓᓂᒃ ᓇᓪᓕᐅᓐᓂᖅᓯᐅᕈᒪᒃᐸᑦ, ᓇᓪᓕᐅᓐᓂᖅᓯᐅᕈᓐᓇᖅᐳᖅ ᖄᖏᖅᑕᐅᕕᐅᑉ ᐱᐅᓯᖏᑦ ᒪᓕᒡᓗᒋᑦ ᑐᒃᓯᐊᕐᖕᓂᒃᑯᓪᓗ ᐱᐅᓯᖏᑦ ᒪᓕᒡᓗᒋᑦ; ᐊᑕᐅᓯᕐᖕᒥᒃ ᒪᓕᒐᖃᕆᐊᖃᖅᐳᓯ, ᓂᐅᕐᕈᐊᓄᓪᓗ ᓄᓇᖃᖅᑐᑐᖃᕐᖕᓄᓪᓗ.’”
15ᐅᓪᓗᒥ ᑐᐱᖅᔪᐊᑉ ᓇᑉᐸᖅᑕᐅᕕᖓᓂ, ᓄᕗᔭᐅᑉ ᑐᐱᖅᔪᐊᖅ ᐅᓕᓚᐅᖅᐹ, ᑐᐱᖅ ᐊᖏᕈᑎᑕᓕᒃ; ᐅᓐᓄᖕᒥᑦ ᐅᓪᓛᒧᑦ ᑎᑭᓪᓗᒍ ᑐᐱᖅᔪᐊᑉ ᖁᓛᓃᓚᐅᖅᐳᖅ ᑕᐅᑦᑐᖃᖅᓗᓂ ᐃᑯᒪᑎᑐᑦ. 
16ᑍᒤᖏᓐᓇᓚᐅᖅᐳᖅ: ᐅᓪᓗᒃᑯᑦ ᓄᕗᔭᐅᑉ ᐅᓕᒃᓯᒪᓚᐅᖅᐹ, ᐃᑯᒪᑐᓪᓗ ᑕᐅᑦᑐᖃᓚᐅᖅᐳᖅ ᐅᓐᓄᐊᒃᑯᑦ. 
17ᑍᒪᓐᖓᓪᓗ ᓄᕗᔭ ᖁᒻᒧᐊᓕᕌᖓᑦ ᐄᓴᕅᓕᐅᑉ ᕿᑐᕐᖓᖏᑦ ᐃᖏᕐᕋᔭᕆᐊᖃᓚᐅᖅᐳᑦ; ᓄᕗᔭᓗ ᓄᖅᑲᕌᖓᑦ ᑕᕝᕙᓂ ᐄᓴᕅᓕᐅᑉ ᕿᑐᕐᖓᖏᑦ ᑐᐱᕆᐊᖃᖃᑦᑕᓚᐅᖅᐳᑦ. 
18ᐊᑕᓂᐅᑉ ᐱᖁᔨᓂᖓᒍᑦ ᐄᓴᕅᓕᐅᑉ ᕿᑐᕐᖓᖏᑦ ᐃᖏᕐᕋᖃᑦᑕᓚᐅᖅᐳᑦ, ᐊᑕᓂᐅᓪᓗ ᐱᖁᔨᓂᖓᒍᑦ ᑕᖕᒫᖅᐸᒃᓗᑎᒃ; ᓄᕗᔭ ᑐᐱᖅᔪᐊᑉ ᖁᓛᓃᑎᓪᓗᒍ ᐄᓴᕅᓕᐅᑉ ᕿᑐᕐᖓᖏᑦ ᓄᖅᑲᖓᖃᑦᑕᓚᐅᖅᐳᑦ. 
19ᓄᕗᔭᓗ ᐊᑯᓂ ᑐᐱᖅᔪᐊᑉ ᖁᓛᓃᑎᓪᓗᒍ, ᐄᓴᕅᓕᐅᑉ ᕿᑐᕐᖓᖏᑦ ᐊᑕᓂᐅᑉ ᐱᖁᔭᖓᓂᒃ ᓈᓚᓚᐅᖅᐳᑦ ᓄᖅᑲᖓᓪᓗᑎᒃ. 
20ᐃᒤᓚᐅᖅᐳᖅ, ᐅᓪᓗᓂᒃ ᐅᓄᖅᑐᓂᒃ ᓄᕗᔭ ᑐᐱᖅᔪᐊᑉ ᖁᓛᓃᑦᓴᕌᖓᑦ; ᐊᑕᓂᐅᑉ ᐱᖁᔨᓂᖓ ᒪᓕᒡᓗᒍ ᑕᖕᒫᖅᓯᒪᖃᑦᑕᓚᐅᖅᐳᑦ, ᐊᑕᓂᐅᓪᓗ ᐱᖁᔨᓂᖓ ᒪᓕᒡᓗᒍ ᐃᖏᕐᕋᖃᑦᑕᓚᐅᕆᓪᓗᑎᒃ. 
21ᐊᒻᒪᓗᑦᑕᐅᖅ, ᓄᕗᔭ ᓄᖅᑲᖓᑎᓪᓗᒍ ᐅᓐᓄᖕᒥᑦ ᐅᓪᓛᒧᑦ; ᓄᕗᔭ ᖁᒻᒧᐊᓕᕌᖓᑦ ᐃᖏᕐᕋᓯᖃᑦᑕᓚᐅᖅᐳᑦ ᐅᓪᓗᒃᑯᓪᓘᓐᓃᑦ ᐅᓐᓄᐊᒃᑯᓪᓘᓐᓃᑦ, ᓄᕗᔭ ᑍᒪᓐᖓᑦ ᖁᒻᒧᐊᓕᕌᖓᑦ ᐃᖏᕐᕋᔭᕆᐊᖃᖃᖅᑕᓚᐅᖅᐳᑦ. 
22ᐅᓪᓘᒃ ᒪᕐᕉᒃᐸᑎᒡᓘᓐᓃᑦ, ᑕᖅᑭᓕᒫᖅᓘᓐᓃᑦ, ᐊᕐᕌᒍᓕᒫᖅᓘᓐᓃᑦ ᓄᕗᔭ ᑐᐱᖅᔪᐊᑉ ᖁᓛᓃᑉᐸᑦ ᐄᓴᕅᓕᐅᑉ ᕿᑐᕐᖓᖏᑦ ᑕᖕᒫᖅᓯᒪᕙᓚᐅᖅᐳᑦ ᐃᖏᕐᕋᓇᑎᒡᓗ; ᖁᒻᒧᐊᒑᖓᓪᓕ ᐃᖏᕐᕋᖃᖅᑕᓚᐅᖅᐳᑦ. 
23ᐊᑕᓂᐅᑉ ᐱᖁᔨᓂᖓ ᒪᓕᒡᓗᒍ ᑕᖕᒫᖅᓯᒪᖃᑦᑕᓚᐅᖅᐳᑦ, ᐊᑕᓂᐅᓪᓗ ᐱᖁᔨᓂᖓ ᒪᓕᒡᓗᒍ ᐃᖏᕐᕋᖃᑦᑕᖅᓗᑎᒃ; ᐊᑕᓂᐅᑉ ᐱᖁᔨᓂᖓ ᓈᓚᓚᐅᖅᐹᑦ, ᐊᑕᓂᖅ ᐱᖁᔨᖃᑦᑕᓚᐅᕐᖕᒪᑦ ᒨᓯᓯᑯᑦ.
