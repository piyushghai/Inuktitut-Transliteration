1ᐄᓴᕅᓕᒥᐅᑦ ᓵᓚᖃᕐᖕᓂᖏᑦ ᑐᓴᐅᒪᔭᐅᓕᖅᐳᖅ ᐊᖓᔪᖅᑳᖅᔪᐊᒧᑦ ᔮᐱᓂᒧᑦ ᕼᐂᔭᒥᐅᑕᕐᖕᒧᑦ, ᐅᖃᕆᐊᖅᑐᖅᑎᑦᓯᕗᖅᓗ ᐊᖓᔪᖅᑳᖅᔪᐊᕐᖕᒧᑦ ᔫᐸᐱᒧᑦ ᒤᑕᓐᒥᐅᑕᒧᑦ, ᐊᖓᔪᖅᑳᖅᔪᐊᒧᓪᓗ ᓯᒻᕌᓐᒧᑦ ᐊᒃᓴᐸᒥᐅᑕᕐᖕᒧᑦ, 
2ᐊᖓᔪᖅᑳᖅᔪᐊᓄᓪᓗ ᑕᕐᕋᒦᑦᑐᓄᑦ ᖃᖅᑲᒥᐅᓄᑦ ᔪᐊᕐᑕᓂᐅᓪᓗ ᓇᑎᕐᖕᓇᖓᓃᑦᑐᓄᑦ ᓯᓂᕆᑎᐅᑉ ᓯᕿᓂᖓᓄᑦ, ᓇᑎᕐᖕᓇᒦᑦᑐᓄᓪᓗ ᓇᐴᑦ-ᑐᐊᕆᐅᑉ ᓯᓈᓃᑦᑐᓄᑦ. 
3ᐅᖃᕆᐊᖅᑐᖅᑎᑦᓯᓚᐅᕆᕗᖅ ᑬᓇᓂᒥᐅᓄᑦ ᔪᐊᕐᑕᓂᐅᓪᓗ ᑰᖓᑕ ᓯᓈᓃᑦᑐᓄᑦ, ᐊᒧᕅᒥᐅᓄᑦ, ᕼᐃᑍᑎᒥᐅᓄᑦ, ᐱᕆᔧᑎᒥᐅᓄᑦ, ᔨᐳᓮᑎᒥᐅᓄᑦ ᖃᖅᑲᓃᑦᑐᓄᑦ, ᕼᐃᕔᑎᑎᒥᐅᓄᓪᓗ ᓄᓇᓕᖕᓄᑦ ᓇᑎᕐᖕᓇᒥ ᖃᖅᑲᐅᑉ ᕼᐊᕐᒪᓐ ᐊᑖᓃᑦᑐᓄᑦ ᒥᔅᐸᒥᐅᑦ ᓄᓇᖓᓃᑦᑐᓄᑦ. 
4ᐂᓕᖅᐳᓪᓗ ᐅᓇᑕᖅᑐᒃᓴᓕᔭᖅᓗᑎᒃ, ᐅᓇᑕᖅᑎᖏᑦ ᐊᖑᑏᑦ ᐅᓄᖅᑐᒻᒪᕆᐊᓘᓚᐅᖅᐳᑦ ᓯᐅᕋᖅᑎᑐᑦ ᓯᒡᔭᒦᑦᑐᑎᑐᑦ, ᐅᓄᖅᑐᐊᓗᖕᓂᒃ ᕿᒻᒥᖅᔪᐊᖃᖅᓗᑎᒃ ᑲᓕᒐᖃᖅᑐᓂᒡᓗ ᐊᒃᓴᓗᐊᓕᖕᓂᒃ. 
5ᑖᒃᑯᐊᓕᒫᓪᓗ ᐊᖓᔪᖅᑳᖅᔪᐊᑦ ᐃᓚᒌᓕᖅᐳᑦ ᑲᑎᓪᓗᑎᒃ, ᑕᖕᒫᓚᐅᖅᐳᓪᓗ ᒥᕉᒻ ᑰᒐᓛᖓᓂ, ᐅᓇᑕᕆᐊᖅᐸᓪᓕᐊᓪᓗᑎᒃ ᐄᓴᕅᓕᒥᐅᓂᒃ.
6ᐊᑕᓂᖅᓗ ᐅᖃᖅᐳᖅ ᔮᓱᐊᒧᑦ, “ᑲᑉᐱᐊᒋᑦᑍᓕᒃᑭᑦ, ᑍᒤᓪᓗᐊᓕᖅᐸᑦ ᖃᐅᒃᐸᑦ ᑐᖁᑦᓱᒫᖅᐸᒃᑲ ᐊᑕᖏᖅᓗᒋᑦ, ᐄᓴᕅᓕᒥᐅᑦ ᐱᓪᓗᒋᑦ; ᕿᒻᒥᖅᔪᐊᖏᑦ ᓂᐅᕈᖅᑕᖅᓗᒋᑦ ᑐᓯᐊᓕᖅᑎᓛᖅᐸᑎᑦ, ᑲᓕᒐᖏᓪᓗ ᐊᒃᓴᓗᐊᓖᑦ ᐃᑯᐊᓪᓚᒡᓗᒋᑦ.” 
7ᑍᒤᒻᒪᑦ ᔮᓱᐊᑉ ᐅᓇᑕᖅᑐᒃᓴᖁᑎᓕᒫᓂᓗ ᐃᓚᒋᓪᓗᒋᑦ ᐅᓇᑕᕈᓐᓇᖅᑐᑦ, ᐅᐸᓗᐃᓪᓗᓂᒋᑦ ᐅᓇᑕᖅᐰᑦ ᒥᕉᒻ ᑰᒐᓛᖓᓂ. 
8ᐊᑕᓂᐅᓪᓗ ᐄᓴᕅᓕᒥᐅᑦ ᓵᓚᖃᖅᑎᑉᐰᑦ, ᐄᓴᕅᓕᒥᐅᓪᓗ ᑐᖁᕅᓚᐅᖅᐳᑦ ᒪᓕᒡᓗᑎᒃ ᒥᔅᕆᐸᑦ-ᒤᒻᒧᑦ ᓮᑐᓂᒧᓪᓗ, ᓯᕿᓂᐅᑉ ᓄᐃᕕᖓᓄᑦ ᒥᔅᐱᐅᑉ ᓇᖅᓴᖓ ᑎᑭᓪᓗᒍ; ᐅᓇᑍᓐᓇᓚᐅᖅᐰᓪᓗ, ᐊᑕᖏᖅᓗᒋᑦ ᑐᖁᔪᐃᓐᓇᐅᓚᐅᖃᖅᑎᓐᓇᒋᑦ. 
9ᔮᓱᐊᓪᓗ ᐱᓂᐊᖅᕕᒋᓚᐅᖅᐰᑦ ᐊᑕᓂᕐᖕᒧᑦ ᑎᓕᔭᐅᓂᓂ ᒪᓕᒡᓗᒍ; ᕿᒻᒥᖅᔪᐊᖏᑕ ᓂᐅᖏᑦ ᐃᑭᓕᖅᓱᓚᐅᖅᐰᑦ ᑐᓯᐊᓕᖅᑎᓪᓗᒋᑦ, ᑲᓕᒐᖏᓪᓗ ᐊᒃᓴᓗᐊᓖᑦ ᐃᑯᐊᓪᓚᒃᓗᒋᑦ.
10ᔮᓱᐊᓗ ᑍᑦᓱᒪᓂᐅᑎᓪᓗᒍ ᐅᑎᖅᐳᖅ, ᕼᐂᔭᓗ ᓵᓚᒋᓪᓗᒍ, ᐊᖓᔪᖅᑳᖅᔪᐊᖓᓪᓗ ᑐᖁᓪᓗᒍ; ᑍᑦᓱᒪᓂ ᕼᐂᔭ ᓂᐊᖁᕆᔭᐅᓚᐅᖅᐳᖅ ᑖᒃᑯᓄᖓ ᐊᖓᔪᖅᑳᖅᔪᐊᖃᖅᕕᐅᔪᓕᒫᓄᑦ. 
11ᑕᕝᕙᓃᑦᑐᓕᒫᑦ ᐃᓄᖏᑦ ᑐᖁᑉᐰᑦ, ᐊᑕᖏᑦᓯᐊᖅᓗᑎᒃ ᑐᖁᑕᐅᓚᐅᖅᐳᑦ; ᐊᓂᕐᖕᓂᖃᖅᑐᓕᒫᑦ ᓄᖑᑕᐅᓚᐅᖅᐳᑦ, ᐃᒡᓗᒐᓮᓪᓗ ᕼᐂᔭ ᐃᑯᐊᓪᓚᒃᑎᓚᐅᖅᐰᑦ.
12ᔮᓱᐊᓪᓗ ᓵᓚᒋᓚᐅᖅᐰᑦ ᐃᒡᓗᒐᓴᓕᒫᑦ ᐊᖓᔪᖅᑳᖅᔪᐊᓕᒫᖏᓪᓗ, ᐊᑕᖏᖅᓗᒋᓪᓗ ᑐᖁᓚᐅᖅᐰᑦ, ᐊᑕᓂᐅᑉ ᐱᔨᖓᑕ ᒨᓯᓯᐅᑉ ᑍᒫᒃ ᐱᖁᓚᐅᖅᓯᒪᖕᒪᒍ. 
13ᐄᓴᕅᓕᒥᐅᓪᓕ ᐃᑯᐊᓪᓔᓚᐅᓐᖏᓚᑦ ᐃᒡᓗᒐᓴᕕᓃᑦ ᐃᓂᖏᓐᓂ ᐃᒡᓗᒐᓴᓕᐅᖅᓯᒪᔪᓂᒃ, ᕼᐂᔭ ᑖᓐᓇᑐᐊᖅ; ᔮᓱᐊᑉ ᐃᑯᐊᓪᓚᒃᑕᑐᐊᕆᓚᐅᖅᐹ. 
14ᐄᓴᕅᓕᒥᐅᓪᓗ ᑎᒍᓯᓚᐅᖅᐳᑦ ᐃᒡᓗᒐᓴᖕᒥᐅᑦ ᐆᒪᔪᖁᑎᖏᓐᓂᒃ ᐱᖁᑎᖏᓐᓂᒡᓗ ᐱᑖᕆᓚᐅᖅᐰᑦ ᓵᓚᖃᐅᓯᐊᕆᓪᓗᒋᑦ; ᐃᓄᓕᒫᖏᓪᓕ ᑐᖁᓚᐅᖅᐰᑦ, ᐊᑕᖏᑦᓯᐊᖅᓗᒋᑦ ᐊᒥᐊᒃᑯᖃᕈᓐᓃᓚᐅᖅᐳᑦ. 
15ᐊᑕᓂᐅᑉ ᐱᔨᓂ ᒨᓯᓯ ᑎᓕᓚᐅᕐᖕᒪᒍ, ᑍᒤᒻᒪᑦ ᒨᓯᓯᐅᑉ ᔮᓱᐊ ᑎᓕᓚᐅᖅᐹ, ᔮᓱᐊᓪᓗ ᓈᓚᒃᓗᒋᑦ ᐱᓇᓱᐊᓚᐅᖅᐳᖅ; ᐊᑕᓂᐅᑉ ᑎᓕᓯᑦᔪᑎᒋᓚᐅᖅᑕᓕᒫᖏᑦ ᒨᓯᓯᒧᑦ ᐱᓇᓱᐊᖅᑍᓐᓇᕆᓚᐅᖅᐰᑦ.
16ᔮᓱᐊᑉ ᓄᓇᓕᒫᖅ ᐊᑕᖏᖅᓗᒍ ᓄᓇᑖᕆᕚ, ᖃᖅᑬᑦ ᓇᑎᕐᖕᓁᓪᓗ ᑕᕐᕋᒥᐅᓄᑦ ᓯᕿᓂᕐᖕᒥᐅᓄᑦ ᓂᒋᑉᒥ ᒎᓯᓂᐅᑉ ᖃᓂᒋᔭᓕᒫᖏᑦ ᓄᓇᓗ ᐸᓂᖅᑐᖅ ᓯᕿᓂᐅᑉ ᓄᐃᕕᐊᑕ ᓇᓛᓃᑦᑐᖅ ᔪᐊᕐᑕᓂᐅᓪᓗ ᓇᖅᓴᖓ. 
17ᓄᓇᖁᑎᖓ ᑎᑭᐅᒪᕗᖅ ᖃᖅᑲᒥᑦ ᕼᐊᓚᒃᒥᑦ ᐱᒋᐊᖅᓗᒍ ᓰᐊᕆᐅᑉ ᒥᒃᓵᓄᑦ, ᐰᓕ-ᒑᑦᒧᑦ ᑎᑭᓪᓗᒍ, ᓕᐸᓇᓂᐅᑉ ᓇᖅᓴᖓᓄᑦ ᖃᖅᑲᒧᑦ ᕼᐊᕐᒪᓐ ᓯᕿᓂᖓᓄᑦ. ᐊᖓᔪᖅᑳᖅᔪᐊᓕᒫᖏᑦ ᓵᓚᒋᓚᐅᖅᐰᑦ, ᑐᖁᓪᓗᒋᓪᓗ. 
18ᔮᓱᐊᑉ ᐊᑯᓂᐊᓗᒃ ᐅᓇᑕᖃᑎᒋᓚᐅᖅᐰᑦ ᑖᒃᑯᐊ ᐊᖓᔪᖅᑳᖅᔪᐊᓕᒫᑦ. 
19ᐃᒡᓗᒐᓮᑦ ᐊᖏᖃᑎᖃᓚᐅᖅᑐᑦ ᐅᓇᑕᖃᑎᖃᕈᒪᓇᑎᒃ ᐄᓴᕅᓕᒥᐅᓂᒃ ᐅᑯᐊᖑᕗᑦ ᒋᐱᐅᓂᒥᐅᑦ, ᑕᕝᕙᓂᓗ ᕼᐃᕔᑎᒥᐅᑦ ᐃᓚᖏᑦ ᓄᓇᖃᖅᑐᑦ, ᐊᓯᓕᒫᖏᓪᓕ ᓵᓚᒋᓚᐅᖅᐰᑦ ᐅᓇᑕᕐᖕᓂᒃᑯᑦ. 
20ᐊᑕᓂᐅᑉ ᐅᓇᑕᕈᒪᑎᓚᐅᖅᐰᑦ ᐄᓴᕅᓕᒥᐅᓂᒃ, ᑐᖁᑕᐅᖁᓪᓗᒋᑦ ᐊᓯᕈᖅᑕᐅᖁᓪᓗᒋᓪᓗ ᓄᖑᑕᐅᓗᑎᒃ, ᑕᒪᓐᓇ ᐊᑕᓂᐅᑉ ᑎᓕᓯᑦᔪᑎᒋᓚᐅᕐᖕᒪᒍ ᒨᓯᓯᒧᑦ.
21ᑍᑦᓱᒪᓂᐅᑎᓪᓗᒍ ᔮᓱᐊ ᐂᕗᖅ ᐊᓯᕈᐃᓪᓗᓂᓗ ᐃᓄᒃᐸᖕᓂᒃ ᑍᔭᐅᔪᓂᒃ ᐊᓇᑭᒥᐅᓂᒃ ᓄᓇᖃᖅᑐᓂᒃ ᖃᖅᑲᓂ, ᕼᐃᐸᕋᓐᒥ, ᑎᐱᕆᒥ, ᐊᓈᑉᒥ, ᔫᑕᐅᓪᓗ ᖃᖅᑲᓕᒫᖏᓐᓂ ᓄᓇᖃᖅᑐᓂᒃ, ᐄᓴᕅᓕᐅᓪᓗ ᖃᖅᑲᓕᒫᖏᓐᓂ ᓄᓇᖃᖅᑐᓂᒃ; ᔮᓱᐊᑉ ᐊᓯᕈᖅᑍᓐᓇᕆᓚᐅᖅᐰᑦ ᐃᒡᓗᒐᓴᓕᒫᖏᓪᓗ. 
22ᐊᓇᑭᒥᐅᓂᑦ ᓇᓪᓕᐊᓐᓂᒡᓘᓐᓃᑦ ᐊᓐᓇᒃᑐᖃᓚᐅᓐᖏᓚᖅ ᐄᓴᕅᓕᒥᐅᑦ ᓄᓇᖓᓂ; ᐅᓄᖏᑦᑐᑦ ᐊᒥᐊᒃᑯᒋᔭᑑᓚᐅᖅᐳᑦ ᓄᓇᓕᖕᓂ ᐅᑯᓇᓂ ᒑᔭᒥ, ᒑᑎᒥ, ᐋᔅᑖᑦᒥᓗ.
23ᑕᕝᕙ ᔮᓱᐊᑉ ᓄᓇᓕᒫᖅ ᓄᓇᑖᕆᓚᐅᖅᐹ, ᑍᒫᒃ ᐊᑕᓂᐅᑉ ᒨᓯᓯ ᐅᖃᐅᑎᓚᐅᕐᖕᒪᒍ; ᔮᓱᐊᓪᓗ ᐄᓴᕅᓕᒥᐅᓄᑦ ᓇᖕᒥᓂᖅᑖᕆᔭᐅᑎᓚᐅᖅᐹ, ᐊᕕᒃᑐᖅᑕᐅᑎᓪᓗᒍᓗ ᑭᖑᕙᕇᓄᑦ.
