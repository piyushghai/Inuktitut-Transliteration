1ᔨᑎᑬᐊ ᐊᖓᔪᖅᑳᖅᔪᐊᖑᓕᓵᖅᑎᓪᓗᒍ ᔫᑕᒥ ᔫᓮᐊᐅᑉ ᐃᕐᖕᓂᖓ, ᐊᑕᓂᐅᑉ ᔨᕆᒤᐊ ᐅᖃᖅᕕᒋᕚ. 
2ᐃᒫᒃ ᐊᑕᓂᐅᑉ ᐅᖃᖅᕕᒋᕚᖓ, “ᐃᖃᖅᑎᐅᔭᕐᖕᒥᒃ ᐊᓄᓕᐅᕆᑦ ᕿᔪᖕᒥᒡᓗ ᐃᑳᖓᔪᒃᓴᓕᐅᖅᓗᒍ ᖁᖓᓯᕐᖕᓄᓪᓗ ᐊᑎᓗᒍ. 
3ᐅᖃᕆᐊᖅᑐᓕᕆᑦ ᐊᖓᔪᖅᑳᖅᔪᐊᓄᑦ ᐄᑐᒥ, ᒧᐊᐱᒥ, ᐋᒪᓐᒥ, ᑍᕆᒥ, ᓮᑐᓂᒥᓗ ᐱᔨᑦᓯᖅᑎᖏᑦ ᐊᖅᑯᑎᒋᓗᒋᑦ ᔪᕉᓴᓚᒧᑦ ᑎᑭᓯᒪᔪᑦ ᔫᑕᒥᐅᑦ ᐊᖓᔪᖅᑳᖅᔪᐊᖓᓂᒃ ᔨᑎᑬᐊᒥᒃ ᑕᑯᔭᖅᑐᖅᓯᒪᔪᑦ. 
4ᐊᖓᔪᖅᑳᖏᓐᓄᑦ ᐅᖃᐅᓯᒃᓴᒡᒋᖅᑎᒃᑭᑦ ᐅᖃᐅᑎᓗᒋᓪᓗ, ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᑕᒪᓐᓇ ᐊᖓᔪᖅᑳᑦᓯᓐᓄᑦ ᐅᖃᐅᓯᕆᓯᐅᒃ. 
5ᐱᔪᓐᓇᕐᖕᓂᖅᔪᐊᓐᓄᑦ ᐊᐅᓚᑦᓯᓂᓐᓄᓪᓗ ᓄᓇ ᓴᓇᓚᐅᖅᐸᕋ ᐃᓄᖏᓪᓗ ᐆᒪᔪᖏᓪᓗᑦᑕᐅᖅ, ᑐᓂᑦᔪᑎᒋᓪᓗᒋᓪᓗ ᑐᓂᑦᔪᑎᒋᔪᒪᔭᓐᓄᑦ. 
6ᓄᓇᖁᑎᓕᒫᓯᓗ ᑐᓂᑦᔪᑎᒋᔪᒪᓕᖅᐸᒃᑲ ᐱᔨᒋᔭᓐᓄᑦ ᓂᐱᑯᓁᓴᒧᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ, ᐆᒪᔪᑦ ᐊᒡᓛᑦ ᑖᑦᓱᒥᖓ ᐊᖓᔪᖅᑳᖃᖅᑎᑦᓱᒪᕙᒃᑲ. 
7ᐃᓅᖃᑎᒌᒡᔪᐊᓪᓗ ᐱᔨᑦᓯᕈᒫᖅᐹᑦ, ᐃᕐᖕᓂᖏᓪᓗ ᐃᕐᖑᑕᖏᓪᓗᑦᑕᐅᖅ ᓇᖕᒥᓂᖅ ᐅᕐᕈᕕᒃᓴᖓ ᑎᑭᓚᐅᖅᑳᖅᑎᓐᓇᒍ, ᑭᖑᓂᖓᒍᓪᓗᑦᑕᐅᖅ ᐊᓯᒥᓄᑦ ᐊᐅᓚᑕᐅᓕᕈᒫᕆᕗᖅ ᐱᔪᓐᓇᕐᖕᓂᖃᕐᖕᓂᖅᓴᐅᔪᓄᑦ.
8ᐃᓅᖃᑎᒌᒡᔪᐊᖑᔪᓪᓕ ᐊᐅᓚᑕᐅᓕᕈᒪᓂᐊᖏᑉᐸᑕ ᓂᐱᑯᓁᓴᒧᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᑖᒃᑯᐊ ᓱᒋᐊᖅᑕᐅᑎᑦᓱᒫᖅᐸᒃᑲ ᐅᓇᑕᕐᖕᓂᕐᖕᒧᑦ, ᑳᖕᓇᖅᑐᖅᔪᐊᒧᑦ ᐋᓐᓂᐊᓇᖅᑐᓄᓪᓗ ᐊᓯᕈᖅᑕᐅᖏᓐᓂᓕᒫᖏᓐᓂ ᓂᐱᑯᓁᓴᐅᑉ ᐱᔪᓐᓇᕐᖕᓂᖓᓄᑦ. 
9ᓈᓚᒃᑕᖅᓴᕆᓐᖏᓚᓯ ᓇᓚᐅᑦᑍᔪᖁᑎᓯ, ᓇᓗᓇᖅᑐᓂᒃ ᖃᐅᔨᒪᓇᓱᐊᖅᑎᖁᑎᓯ, ᓯᓐᓇᒃᑐᓂᒡᓗ ᑐᑭᓯᐅᒪᓇᓱᐊᖅᑎᖁᑎᓯ, ᐊᓂᕐᖕᓂᓕᕆᔨᖁᑎᓯ, ᐊᖓᒃᑯᖁᑎᓯᓗ ᐅᖃᖅᐸᒃᑐᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓂᒃ ᐱᔨᑦᓯᕈᒪᖏᓐᓂᕅᓪᓗᑎᒃ ᐃᓕᑦᓯᓐᓂᒃ. 
10ᓇᓚᐅᑦᑍᓂᖏᑦ ᓱᓕᖏᒻᒪᑕ ᓄᓇᒋᔭᑦᓯᓐᓂ ᐊᐅᓪᓚᕈᑦᔭᐅᑦᔪᑎᒋᔪᒫᖅᐸᓯ ᐅᖓᓯᒃᑐᒧᑦ, ᖁᔭᓈᖅᓯᔪᒫᕋᒪ ᐃᓕᑦᓯᓐᓂᒃ ᐊᓯᕈᕈᑎᒋᔪᒫᖅᐸᓯᓗ ᑕᒪᓐᓇ. 
11ᐃᓅᖃᑎᒌᒡᔪᐊᖑᔪᓪᓕ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᐊᐅᓚᑦᓯᓂᖓᓄᑦ ᐊᐅᓚᑕᐅᔪᒪᔪᑦ ᓄᓇᑐᖃᕐᖕᒥᖕᓂᑦ ᓄᓇᖃᕐᖕᓂᐊᖅᐳᑦ ᐱᔨᑦᓯᖅᓗᒍᓗ ᐃᓅᕕᒋᓂᐊᖅᐹᑦ, ᐊᑕᓂᖅ ᐅᖃᖅᐳᖅ.”
12ᑍᒫᑦᓮᓐᓇᖅ ᔨᑎᑬᐊ ᔫᑕᒥᐅᑦ ᐊᖓᔪᖅᑳᖅᔪᐊᖓᑦ ᐅᖃᐅᑎᓚᐅᕆᕙᕋ, ᐅᖃᖅᓗᖓᓗ, “ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᐊᐅᓚᑕᐅᔪᒃᓴᐅᕗᑎᑦ ᐱᔨᑦᓯᖅᓗᒍᓗ ᑕᕝᕙ ᐃᓅᓂᐊᖅᐳᑎᑦ. 
13ᓱᖕᒪᓪᓕ ᐃᓄᖁᑎᓯ ᐅᓇᑕᖅᑐᓄᑦ ᑐᖁᑕᐅᔪᒃᓴᐅᕚᑦ? ᑳᖕᓇᖅᑐᖅᔪᐊᒧᓪᓘᓐᓃᑦ ᐋᓐᓂᐊᓇᖅᑐᓄᓪᓘᓐᓃᑦ ᐊᑕᓂᐅᑉ ᐊᑑᑎᓂᐊᕐᖕᓂᕋᖅᑕᖏᓐᓄᑦ ᐹᐱᓘᓂᐅᑉ ᐊᖓᔪᖅᑳᖅᔪᐊᖓᓐᓄᑦ ᐊᐅᓚᑕᐅᔪᒪᖏᑦᑐᓅᑦ ᐃᓅᖃᑎᒌᒡᔪᐊᓄᑦ? 
14ᓇᓚᐅᑦᑍᔪᑦ ᓈᓚᒃᑍᓕᓯᐅᒃ ᐅᖃᐅᑦᔨᖃᑦᑕᖅᑐᑦ ᐊᐅᓚᑕᐅᓕᖅᑐᒃᓴᐅᖏᓐᓂᕋᖅᓗᑎᒃ ᐹᐱᓘᓂᐅᑉ ᐊᖓᔪᖅᑳᖅᔪᐊᖓᓐᓄᑦ, ᑖᒃᑯᐊ ᓱᓕᖏᑦᑐᒥᒃ ᐅᖃᐅᓯᖃᖅᐳᑦ. 
15ᑖᒃᑯᐊ ᑎᓕᓯᒪᓐᖏᓚᒃᑲ ᐃᓕᑦᓯᓐᓄᑦ, ᐊᑕᓂᖅ ᐅᖃᖅᐳᖅ, ᓱᓕᖏᑦᑐᒥᒃ ᐊᑎᕋ ᐊᑐᖅᓗᒍ ᐅᖃᖃᑦᑕᖅᐳᑦ, ᑍᒤᒻᒪᑦ ᖁᔭᓈᕈᑦᓯ ᐊᓯᕈᖅᑕᐅᔪᒫᖅᐳᓯ, ᓇᓚᐅᑦᑍᔪᖁᑎᓯᓗ ᐃᓕᑦᓯᓐᓂᒃ ᐅᖃᐅᑦᔪᐃᖃᑦᑕᖅᑐᑦ.
16ᑐᓂᕐᕈᓯᖅᑎᑦᓯᔨᓄᑦ ᐃᓄᖕᓄᓪᓗ ᐅᖃᓕᖅᐳᖓ, ᐃᒫᒃ ᐊᑕᓂᖅ ᐅᖃᖅᐳᖅ, ᓇᓚᐅᑦᑍᔪᑦ ᓈᓚᒃᑍᓕᓯᒋᒃ ᐅᖃᖃᑦᑕᖅᑐᑦ, ‘ᐊᑕᓂᐅᑉ ᐃᒡᓗᖓᑕ ᐱᖁᑎᖏᑦ ᐅᑎᖅᑎᑕᐅᔪᒫᖅᐳᑦ ᐹᐱᓘᓂᒥᑦ,’ ᓱᓕᖏᓪᓗᑎᒃ ᑍᒤᓕᐅᖅᐳᑦ. 
17ᓈᓚᒃᑍᓕᓯᒋᒃ ᐹᐱᓘᓂᐅᑉ ᐊᖓᔪᖅᑳᖅᔪᐊᖓ ᐱᔨᑦᓯᕈᑦᓯᐅᒃ ᑕᕝᕙ ᐃᓅᓂᐊᖅᐳᓯ ᓱᖕᒪᑦ ᑖᒃᑯᐊ ᐃᒡᓗᒐᓴᒡᔪᐊᑦ ᓄᓇᓕᕕᓂᑐᐃᓐᓇᐅᓕᖁᕕᓯᐅᒃ? 
18ᓇᓚᐅᑦᑍᔫᒍᑎᒃ ᐊᑕᓂᕐᖕᒥᓪᓗ ᐅᖃᐅᓯᒃᓴᖃᖅᑎᑕᐅᒍᑎᒃ, ᐊᑏ ᐊᑕᓂᕐᖕᒧᑦ ᐊᔪᒐᖃᖏᑦᑐᒧᑦ ᕿᓄᑦᔪᑎᖃᓚᐅᖅᓕᑦ ᐊᑕᓂᐅᑉ ᐃᒡᓗᖓᑕ ᐱᖁᑎᖏᓐᓂᒃ ᐊᐅᓪᓚᕈᑦᔭᐅᖁᔨᖏᓪᓗᑎᒃ ᔫᑕᐅᑉ ᐊᖓᔪᖅᑳᖅᔪᐊᖃᖅᕕᖓᓂᑦ ᔪᕉᓴᓚᒥᓪᓗ ᐹᐱᓘᓂᒧᑦ.
19ᐃᒫᒃ ᐊᑕᓂᖅ ᐅᖃᐅᓯᒃᓴᖃᖅᐳᖅ, ᓇᐸᔪᑦ ᐱᓪᓗᒋᑦ, ᑕᓯᓕᐊᕆᓯᒪᔪᖅᓗ ᐱᓪᓗᒍ, ᐃᑯᕐᕅᓪᓗ ᐊᓯᖏᓪᓗ ᐱᖁᑎᑦ ᐃᒡᓗᒐᓴᒡᔪᐊᓂ ᐊᒥᐊᒃᑰᔪᑦ, 
20ᓂᐱᑯᓁᓴᐅᑉ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᐊᐅᓪᓚᕈᑎᓚᐅᓐᖏᑕᖏᑦ ᐊᐅᓪᓚᕈᑦᔨᓕᖅᓗᓂ ᔨᕼᐅᐃᐊᑭᒥᒃ ᔪᕉᓴᓚᒥᑦ ᐱᔭᐅᑎᓪᓗᒋᑦ, ᐅᑯᐊ ᔨᕼᐅᐃᐊᑭᐅᑉ ᔫᑕᐅᑉ ᐊᖓᔪᖅᑳᖅᔪᐊᖓᑦᑕ ᐃᕐᖕᓂᖓ ᔨᑯᓁᐊ ᐊᖓᔪᖅᑳᖁᑎᓕᒫᖏᓪᓗ ᐃᓚᒋᓗᒋᑦ.
21ᑍᒫᒃ ᑕᕝᕙ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᐊᑕᓂᐅᑉ ᐃᒡᓗᖓᑕ ᐱᖁᑎᖏᑦ ᐊᒥᐊᒃᑰᔪᑦ ᐱᑦᔪᑎᒋᓪᓗᒋᑦ ᔫᑕᒥᐅᑦ ᔪᕉᓴᓚᒥᐅᓪᓗ ᐊᖓᔪᖅᑳᖅᔪᐊᖃᖅᕕᖓᓃᑦᑐᑦ; 
22ᐊᐅᓪᓚᕈᑦᔭᐅᔪᒫᕐᖕᒪᑕ ᐹᐱᓘᓂᒧᑦ ᑍᑲᓃᖏᓐᓇᓕᖅᓗᑎᒡᓗ ᐂᔭᐅᑎᑦᓯᖄᖅᑎᓐᓇᖓ ᑖᒃᑯᓂᖓ, ᐊᑕᓂᖅ ᐅᖃᖅᐳᖅ, ᐃᓂᒋᔭᖏᓐᓄᑦ ᐅᑎᖅᑎᑦᓱᒫᖅᐸᒃᑲ ᑕᒪᐅᖓ.”
