1ᐄᓴᕅᓕᐅᑉ ᐃᓄᖏᑦ ᐱᐅᖏᑦᑐᐊᓗᖕᓂᒃ ᐱᓂᐊᕐᖕᓂᖃᓕᓚᐅᕆᕗᑦ ᐊᑕᓂᐅᑉ ᓵᖓᓂ, ᑍᒤᒻᒪᑦ ᒥᑎᐊᓂᒥᐅᓄᑦ ᐊᐅᓚᑕᐅᑎᓚᐅᖅᐰᑦ ᐊᕐᕌᒍᓂᒃ 7-ᓂᒃ. 
2ᒥᑎᐊᓂᒥᐅᑦ ᓵᓚᖃᓚᐅᕐᖕᒪᑕ ᐄᓴᕅᓕᒥᐅᓂᒃ; ᒥᑎᐊᓂᒥᐅᑦ ᐱᑦᔪᑎᒋᓪᓗᒋᑦ ᐄᓴᕅᓕᒥᐅᑦ ᐃᔨᖅᕕᖃᓕᓚᐅᖅᐳᑦ ᖃᖅᑲᓂ ᐃᓗᓕᐅᕆᓪᓗᑎᒃ, ᕾᕈᓱᖕᓂᓗ, ᕿᒫᕕᓕᐊᕆᓯᒪᔭᒥᖕᓂᓗ. 
3ᑍᒪᓐᖓᓪᓗ ᐄᓴᕅᓕᒥᐅᑦ ᐱᕈᖅᓰᔭᖅᑐᕌᖓᑕ ᓂᕿᒃᓴᒥᖕᓂᒃ, ᒥᑎᐊᓂᒥᐅᑦ ᐊᒪᓕᑬᑎᓪᓗ ᓯᐅᕋᕐᒥᐅᓪᓗ ᐅᐸᒍᑎᕙᓚᐅᖅᐳᑦ ᐅᓇᑕᕆᐊᖅᑐᖅᓗᑎᒃ. 
4ᑕᖕᒫᖅᓯᒪᖃᑦᑕᓚᐅᖅᐳᑦ ᓄᓇᖓᓂ ᐅᑕᖅᑭᓪᓗᑎᒃ ᐱᕈᖅᓯᐊᖏᓪᓗ ᓱᕋᒃᑎᖅᐸᒡᓗᒋᑦ, ᒑᔭᐅᑉ ᓄᓇᖓ ᑎᑭᓪᓗᒍ. ᐄᓴᕅᓕᒥᐅᑦ ᕿᒤᕕᒋᓇᒋᑦ ᐃᓅᒡᒍᑎᒃᓴᖏᓐᓂᒃ ᐊᖅᓵᖅᓯᕙᓚᐅᖅᐳᑦ, ᓰᐱᓂᒃ, ᐃᒻᒧᒃᓯᐅᒐᖁᑎᖏᓐᓂᒃ, ᓯᐅᑎᖅᑯᖅᑐᔪᖁᑎᖏᓐᓂᒡᓗ. 
5ᑎᑭᖃᑦᑕᓚᐅᕐᖕᒪᑕ ᐅᒫᔪᖁᑎᒡᒋᖅᓗᑎᒃ, ᑐᐱᒡᒋᖅᓗᑎᒡᓗ ᐱᒡᓕᖅᑕᐅᔮᖅᑐᑎᑐᑦ ᓈᓴᒐᒃᓴᐅᖏᑦᑐᑎᑐᑦ; ᑖᒃᑯᐊᓗ ᑳᒥᓕᖁᑎᖏᓪᓗ ᐅᓄᕐᖕᓂᖏᑦ ᓈᓴᒐᒃᓴᐅᓚᐅᓐᖏᓚᑦ; ᑎᑭᓐᓇᒥᒃ ᓄᓇᒥᒃ ᐊᑑᑎᒃᓴᖃᕈᓐᓃᖅᑎᑦᓯᕙᓚᐅᖅᐳᑦ. 
6ᐄᓴᕅᓕᒥᐅᑦ ᓵᓚᐅᓂᖅᐸᐅᓕᓚᐅᖅᐳᑦ ᒥᑎᐊᓂᒥᐅᓂᑦ; ᐄᓴᕅᓕᒥᐅᓪᓗ ᐃᑲᔪᖅᑕᐅᔪᒪᓪᓗᑎᒃ ᓂᓪᓕᐊᓕᓚᐅᖅᐳᑦ ᐊᑕᓂᕐᖕᒧᑦ.
7ᐄᓴᕅᓕᒥᐅᑦ ᐃᓗᖏᖅᓱᖅᓗᑎᒃ ᕿᓄᓕᕐᖕᒪᑕ ᐊᑕᓂᕐᖕᒧᑦ ᐃᑲᔪᖅᑕᐅᔪᒪᓪᓗᑎᒃ ᒥᑎᐊᓂᒥᐅᓂᑦ, 
8ᐊᑕᓂᐅᑉ ᑎᓕᓯᕕᒋᓚᐅᖅᐰᑦ ᐅᖃᖅᑎᒥᓂᒃ ᐄᓴᕅᓕᒥᐅᓄᑦ; ᐅᖃᐅᑎᓪᓗᒋᑦ, ᐊᑕᓂᖅ ᐄᓴᕅᓕᐅᑉ ᒎᑎᖓ ᐃᒫᒃ ᐅᖃᖅᐳᖅ: “ᐊᐅᓪᓚᖅᑎᓚᐅᖅᐸᑦᓯ ᐃᑦᔨᑉᑎᒥᑦ ᓯᐊᓛᖑᕕᒋᓚᐅᖅᑕᑦᓯᓐᓂᑦ. 
9ᓴᐳᑎᓚᐅᖅᐸᑦᓯᓗ ᐃᑦᔨᑉᑎᒥᐅᑦ ᐱᔪᓐᓇᕐᖕᓂᖏᓐᓂᑦ, ᐃᓄᓕᒫᓂᓪᓗ ᐃᓕᑦᓯᓐᓂᒃ ᐊᑭᕋᖅᑐᓚᐅᖅᑐᓂᑦ. ᐊᐅᓪᓚᖅᑎᓚᐅᖅᐸᒃᑲᓗ ᑕᑯᓐᓇᖅᑎᓪᓗᓯ, ᓄᓇᖁᑎᕕᓂᖏᓐᓂᒡᓗ ᓄᓇᑖᖅᑎᓚᐅᖅᐸᑦᓯ. 
10ᐅᖃᐅᑎᓚᐅᖅᐸᑦᓯ, ‘ᐅᕙᖓ ᐊᑕᓂᐅᕗᖓ ᒎᑎᓯ; ᐊᒧᕅᑎᑦ ᒎᑎᖏᓐᓂᒃ, ᐅᐱᒋᔭᖃᓕᖅᑐᒃᓴᐅᓐᖏᓚᓯ ᑖᒃᑯᐊ ᓄᓇᖏᓐᓂ ᒫᓐᓇ ᓄᓇᖃᓕᖅᑐᓯ.’ ᑭᓯᐊᓂᓕ ᓂᐱᓐᓂᒃ ᑐᓴᖅᑑᔮᓚᐅᓐᖏᓚᓯ.”
11ᐊᑕᓂᐅᓪᓕ ᐂᖏᓕᖓ ᕾᓚᐅᖅᐳᖅ ᐃᖏᓪᓗᓂᓗ ᓇᐹᖅᑑᑉ ᐆᒃᒥᒃ ᐊᑎᓕᐅᑉ ᐊᑖᓄᑦ ᓄᓇᒥ ᐅᐸᕋᒥ, ᔪᐊᓯᐅᑉ ᓄᓇᖁᑎᖓᓄᑦ, ᐊᐰᔭᕆᑎᐅᑉ ᑭᖑᕚᖓᓄᑦ. ᐃᕐᖕᓂᖓ ᒋᑎᐅᓂ ᐹᓚᐅᒑᒃᓮᑦ ᓄᕗᖏᓂᒃ ᐲᔧᓚᐅᖅᐳᖅ ᐊᓇᐅᓕᖅᓗᒋᑦ ᕔᓂᒃᓴᓂᒃ ᐃᑦᑏᔧᕕᐅᑉ ᐃᓗᐊᓂ ᒥᑎᐊᓂᒥᐅᓂᑦ ᐃᔨᖅᓯᒪᓪᓗᓂ. 
12ᑕᕝᕙᓂᓗ ᐊᑕᓂᐅᑉ ᐂᖏᓕᖓᑕ ᓴᖅᑭᕝᕕᒋᓚᐅᖅᐹ ᐅᖃᐅᑎᓪᓗᒍᓗ, “ᐊᑕᓂᐅᑉ ᐃᓚᒋᕚᑎᑦ, ᐊᖑᑕᐅᓪᓗᑎᑦ ᐅᓇᑕᕐᖕᓂᕐᖕᒧᑦ ᐊᔪᖏᑦᑐᖅᔪᐊᖑᔪᑎᑦ!”
13ᒋᑎᐅᓂᐅᑉ ᐅᖃᐅᑎᕚ, “ᕿᓄᕕᒋᕙᒋᑦ ᐅᐱᓐᓇᖅᑑᖅ, ᐊᑕᓂᐅᓪᓕ ᐃᓚᒋᒃᐸᑎᒍᑦ, ᓱᖕᒪᓪᓕ ᐃᒤᑦᑐᐊᓗᖕᒦᑉᐱᑕ? ᓇᐅᒡᓕ ᑍᒃᑯᐊ ᐊᑕᓂᐅᑉ ᐱᓂᐊᕐᖕᓂᖏᑦ ᑲᒪᓇᖅᑐᑦ ᓯᕗᓕᑦᑕ ᐅᖃᐅᓯᕆᕙᓚᐅᖅᑕᖏᑦ, ᐅᖃᖅᐸᓚᐅᕐᖕᒪᑕ, ‘ᐊᑕᓂᐅᑉ ᐃᑦᔨᑉᑎᒥᑦ ᐊᐅᓪᓚᖅᑎᓚᐅᕐᖕᒪᑎᒍᑦ?’ ᒫᓐᓇᓕ ᐊᑕᓂᐅᑉ ᑲᒪᒋᔪᓐᓃᖅᐹᑎᒍᑦ, ᑐᓐᓂᖅᑯᑎᒋᓪᓗᑕᓗ ᒥᑎᐊᓂᒥᐅᑦ ᐱᔪᓐᓇᕐᖕᓂᖏᓐᓄᑦ.”
14ᐊᑕᓂᐅᓪᓕ ᓵᕝᕕᒋᓪᓗᒍ ᐅᖃᐅᑎᕚ, “ᐂᓕᕆᑦ ᐊᔪᖏᓐᓂᖅ ᒫᓐᓇ ᐱᔧᑦ ᐊᑐᖅᓗᒍ ᐄᓴᕅᓕᒥᐅᑦ ᓴᐳᑎᔭᖅᑐᓕᒃᑭᑦ ᒥᑎᐊᓂᒥᐅᑦ ᐱᔪᓐᓇᕐᖕᓂᖏᓐᓂᑦ; ᐅᕙᖓ ᒫᓐᓇ ᑎᓕᕙᒋᑦ.”
15ᒋᑎᐅᓂᐅᑉ ᑭᐅᕚ, “ᕿᓄᕗᖓ, ᐊᑕᓃᖅ, ᖃᓄᖅᓕ ᓴᐳᑦᔨᔪᓐᓇᖅᐳᖓ ᐄᓴᕅᓕᒥᐅᓂᒃ? ᑭᖑᕚᖑᖃᑎᑦᑎᓐᓂᑦ ᐃᓚᒌᒃᑐᒍᑦ ᓴᓐᖐᓐᓂᖅᐹᖑᒐᑦᑕ ᒫᓇᓯᐅᑉ ᑭᖑᕚᖏᓐᓂ, ᐅᕙᖓᓗ ᓱᓇᐅᖏᓐᓂᖅᐹᖑᓪᓗᖓ ᐃᓚᑦᑎᓐᓂᑦ.”
16ᑕᕝᕙ ᐊᑕᓂᐅᑉ ᐅᖃᐅᑎᕚ, “ᐃᓚᒋᓂᐊᖅᐸᒋᑦ ᒥᑎᐊᓂᒥᐅᑦ ᓵᓚᒋᓂᐊᖅᐸᑎᑦ ᐃᓄᒃᑐᑦ ᐊᑕᐅᓯᖅᑐᑦ.”
17ᒋᑎᐅᓂᐅᑉ ᐅᖃᐅᑎᕚ, “ᖁᕕᐊᒋᒍᕕᖓ, ᓇᓗᓁᒃᑯᑕᕐᖕᒥᒃ ᑐᓂᓯᕕᒋᓚᐅᓐᖓ ᐃᕝᕕᓪᓚᕆᐅᖕᒪᖔᖅᐱᑦ ᐊᑕᓃᖅ. 
18ᐊᐅᓪᓚᖅᑍᓕᒋᑦ ᐅᕙᓐᖓᑦ ᐅᑎᓚᐅᖏᓐᓂᓐᓂ, ᑐᓂᕐᕈᑎᒃᓴᓐᓂᒃ ᐂᒃᓯᕐᖕᓂᐊᕋᒪ, ᐃᓕᖕᓄᓪᓗ ᑐᓂᓗᒍ.”
19ᒋᑎᐅᓂ ᐃᒡᓗᒥᓄᐊᖅᐳᖅ ᓂᕿᓕᐅᖅᓗᓂᓗ ᒎᑦᓯᐅᑉ ᓄᕐᕋᖓᓂᒃ, ᓂᐊᖂᔭᓕᐅᖅᓗᓂᓗ ᐳᕙᓪᓚᖅᓴᐅᑎᖃᖏᑦᑐᒥᒃ ᐅᖁᒤᓐᓂᕐᖕᒥᒃ ᐄᕚᒥᒃ ᑍᔭᐅᔪᑐᑦ ᐊᖏᑎᒋᔪᒥᒃ; ᓂᕿ ᐃᕕᐅᔭᒧᐊᖅᐹ ᖃᔪᐊᓗ ᖃᑦᑕᕐᖕᒧᐊᖅᓗᒍ, ᐋᓪᓗᒋᓪᓗ ᓇᐹᖅᑑᑉ ᐆᒃᒥᒃ ᐊᑎᓕᐅᑉ ᐊᑖᓃᑦᑐᒧ, ᑐᓂᓪᓗᒋᓪᓗ ᑖᑦᓱᒧᖓ. 
20ᒎᑎᐅᓪᓗ ᐂᖏᓕᖓᑕ ᐅᖃᐅᑎᕚ, “ᓂᕿᓗ ᓂᐊᖂᔭᖅᓗ ᐅᔭᕋᐅᑉ ᖄᖓᓄᐊᒃᑭᑦ, ᖃᔪᕐᖕᒥᒡᓗ ᑯᕝᕕᕆᓗᒋᑦ.” ᒋᑎᐅᓂ ᑍᒤᓕᐅᓚᐅᖅᐳᖅ. 
21ᐊᑕᓂᐅᑉ ᐂᖏᓕᖓᑕ ᑎᒃᑯᐊᖅᐰᑦ ᐊᔭᐅᑉᐱᐊᑉ ᓄᕗᐊᓄᑦ ᑎᒍᒥᐊᖅᑕᒥᓄᑦ. ᐅᔭᕋᖕᒥᑦ ᐃᑯᒪ ᓴᖅᑭᑉᐳᖅ ᓂᕿ ᓂᐊᖂᔭᖅᓗ ᓄᖑᓪᓗᒋᑦ; ᐊᑕᓂᐅᓪᓗ ᐂᖏᓕᖓ ᑕᑯᒃᓴᐅᔪᓐᓃᖅᐳᖅ ᑕᕝᕙᓐᖓᑦ.
22ᒋᑎᐅᓂᓗ ᑐᑭᓯᓕᖅᐳᖅ ᐊᑕᓂᐅᑉ ᐂᖏᓕᖓᓂᒃ ᑕᑯᓂᕐᖕᒥᓂᒃ; ᑲᑉᐱᐊᓱᖕᓂᕐᖕᒧᓪᓗ ᐅᖃᖅᐳᖅ, “ᑕᑯᒋᑦ ᐊᑕᓃᖅ ᒎᑏ! ᐂᖏᓖᖁᑏᑦ ᑕᑯᕙᕋ ᑮᓇᕐᖕᒥ ᑮᓇᕐᖕᒧᑦ!”
23ᐊᑕᓂᐅᓪᓕ ᐅᖃᐅᑎᕚ, “ᐃᓱᒫᓗᖏᑦᓯᐊᕆᑦ; ᑲᑉᐱᐊᓱᖏᓪᓗᑎᑦ. ᑐᖁᓂᐊᓐᖏᓚᑎᑦ.” 
24ᑍᒤᒻᒪᑦ ᒋᑎᐅᓂ ᑐᓂᕐᕈᓯᖅᕕᓕᐅᖅᐳᖅ ᐊᑕᓂᕐᖕᒧᑦ ᐊᑦᑎᖅᓗᒍᓗ, “ᐊᑕᓂᖅ ᐃᓂᓪᓚᖓᑦᓯᐊᕐᖕᓇᖅᐳᖅ.” ᐅᓪᓗᒥᒧᑦ ᓱᓕ ᓇᐸᕗᖅ ᐅᐸᕋᒥ, ᐃᓚᒌᑦ ᐊᐰᔭᕆᑎᑦ ᓄᓇᖁᑎᖓᓂ.
25ᐅᓐᓄᒃᑎᓪᓗᒍ ᐊᑕᓂᐅᑉ ᒋᑎᐅᓂ ᐅᖃᐅᑎᕚ, “ᐊᑖᑕᕕᑦ ᐃᒻᒧᒃᓯᐅᒐᖁᑎᖓᓂᒃ ᐊᖑᓴᓪᓗᕐᖕᒥᒃ ᐱᓗᑎᑦ, ᐊᖑᓴᓪᓗᖁᑎᑦᓯ ᐂᑉᐸᖓᓂᒃ ᐊᕐᕌᒍᓕᖕᒥᒃ 7-ᓂᒃ ᓇᒃᓴᖅᓗᒍ, ᐰᓕᒧᑦ ᑐᓂᕐᕈᓯᖅᕕᒃ ᐅᕐᕈᑎᒋᐊᖅᑐᕈᒃ, ᐊᑖᑕᕕ ᐱᖓ, ᓴᓂᐊᓃᑦᑐᖅᓗ ᓇᓗᓁᒃᑯᑕᖅ ᒎᑎᓐᖑᐊᒧᑦ ᐊᓯᕋᒧᑦ ᓇᑲᓪᓗᒍ. 
26ᑐᓂᕐᕈᓯᖅᕕᖕᒥᒡᓗ ᓴᓇᒋᑦ ᐊᑕᓂᕐᖕᒧᑦ ᒎᑎᖕᓄᑦ ᕿᒫᕕᐅᑉ ᖄᖓᓂ, ᐅᔭᕅᑦ ᐋᖅᑭᒃᓱᖅᓗᒋᑦ ᐋᖅᑭᒃᑎᒪᒋᐊᖃᕐᖕᓂᖏᑦ ᒪᓕᑦᓯᐊᖅᓗᒋᑦ; ᐊᖑᓴᓪᓘᓪᓗ ᐂᑉᐸᖓ ᑎᒍᓗᒍ ᑐᓂᕐᕈᑎᒋᒍᒃ ᕿᔪᖃᖅᓗᑎᑦ ᓇᑲᓚᐅᖅᑕᕐᖕᓂᒃ ᒎᑎᓐᖑᐊᑉ ᐊᓯᕋᐅᑉ ᓇᓗᓁᒃᑯᑕᖓᓂᑦ.” 
27ᐊᓱᐃᓛᒃ ᒋᑎᐅᓂᐅᑉ ᐱᔨᓂ ᖁᓖᑦ ᐃᓚᒋᓪᓗᒋᑦ ᐊᑕᓂᐅᑉ ᐅᖃᐅᓯᕆᔭᖓᓂᒃ ᐱᓇᓱᐊᖅᐳᖅ; ᑲᑉᐱᐊᓱᒃᑲᒥ ᐃᓚᒥᓂᒃ ᐃᓄᖕᓂᒡᓗ ᓄᓇᓕᖕᓃᑦᑐᓂᒃ ᐅᓪᓗᒃᑯᑦ ᐱᓇᓱᐊᓐᖏᓚᖅ, ᐅᓐᓄᒃᑯᓪᓕ ᐱᓇᓱᐊᓚᐅᖅᐳᖅ.
28ᓄᓇᓕᖕᓃᑦᑐᓪᓕ ᐃᓄᐃᑦ ᐅᓪᓛᒻᒪᕆᒃᑯᑦ ᒪᑭᓐᓇᒥᒃ, ᑕᑯᕚᑦ ᐰᓕᒧᑦ ᑐᓂᕐᕈᓯᖅᕕᒃ ᓯᖁᑦᑎᖅᓯᒪᔪᖅ, ᐊᓯᕋᐅᓪᓗ ᓇᓗᓁᒃᑯᑕᖓ ᓴᓂᐊᓃᑦᑐᖅ ᓇᑲᓯᒪᔪᖅ ᐊᖑᓴᓪᓘᓪᓗ ᐂᑉᐸᖓ ᐃᑯᐊᓪᓚᒃᑕᐅᓯᒪᔪᖅ ᑐᓂᕐᕈᓯᖅᕕᓕᐊᖑᔪᕕᓂᕐᖕᒥ. 
29ᐃᒻᒥᖕᓄᑦ ᐊᐱᖅᓱᖃᑦᑕᐅᑎᓕᖅᐳᑦ, “ᑭᓇ ᑍᒤᓕᐅᕐᖕᓂᖅᐹ?” ᖃᐅᔨᓴᕋᒥᒡᓗ ᐊᐱᖅᓱᕋᒥᒡᓗ ᖃᐅᔨᓕᖅᐳᑦ ᒋᑎᐅᓂ ᔪᐊᓯᐅᑉ ᐃᕐᖕᓂᖓ ᑍᒤᓕᐅᖅᑐᕕᓂᐅᓂᖓᓂᒃ. 
30ᔪᐊᓯᒧᓪᓗ ᐅᖃᖅᐳᑦ, “ᐃᕐᖕᓃᑦ ᐊᓂᑎᓚᐅᕈᒃ ᑐᖁᓐᓂᐊᕋᑦᑎᒍᑦ! ᓱᒃᑯᑎᕐᖕᓂᕐᖕᒪᒍ ᐰᓕᒧᑦ ᑐᓂᕐᕈᓯᖅᕕᒃ ᓴᓂᐊᓃᑦᑐᖅᓗ ᓇᓗᓁᒃᑯᑕᖅ ᐊᓯᕋᒧᑦ ᓇᑲᓐᓂᕐᖕᒪᒍ.”
31ᔪᐊᓯᐅᓪᓕ ᐅᐸᒃᑎᓂ ᐅᖃᐅᑎᕔᑦ, “ᐱᑦᔪᑦᔨᒐᓱᐊᖅᐱᓰ ᐰᓕᒥᒃ? ᓴᐳᑦᔨᓇᓱᐊᖅᐱᓯᓗ ᑖᑦᓱᒥᖓ? ᐱᑦᔪᑦᔨᒐᓱᐊᖅᑐᖅ ᑖᑦᓱᒥᖓ ᑐᖁᑕᐅᓂᐊᖅᐳᖅ ᐅᓪᓛᓐᖑᓚᐅᖅᑎᓐᓇᒍ. ᐰᓕ ᒎᑎᐅᒍᓂ, ᐃᒻᒥᓂᒃ ᓴᐳᑎᓕᖅᓕ, ᑖᑦᓱᒪ ᑐᓂᕐᕈᓯᖅᕕᖓ ᐅᕐᕈᑎᑕᐅᓯᒪᖕᒪᑦ.” 
32ᑕᕝᕙᓐᖓᑦ ᐱᒋᐊᖅᓗᒍ ᒋᑎᐅᓂ ᑍᔭᐅᓕᖅᐳᖅ ᔨᕈᐸᐅᓪᒥᒃ, ᐃᒫᒃ ᑐᑭᓕᒃ, “ᐰᓕ ᐅᓇᑕᖃᑎᒋᓕᖅᓕᐅᒃ, ᑐᓂᕐᕈᓯᖅᕕᖓᓂᒃ ᐅᕐᕉᕋᖅᑎᑦᓯᓚᐅᕐᖕᒪᑦ.”
33ᒥᑎᐊᓂᒥᐅᓕᒫᑦ, ᐊᒪᓕᑬᑎᓪᓗ, ᓯᕿᓂᐅᓪᓗ ᓇᓛᓂᒥᐅᑦ ᑲᑎᓕᖅᐳᑦ, ᔪᐊᕐᑕᓂᐅᓪᓗ ᑰᖓ ᐃᑳᖅᓗᒍ, ᑕᖕᒫᖅᐳᑦ ᔨᔭᕆᐅᓪ ᓇᖅᓴᖓᓄᑦ. 
34ᐊᑕᓂᐅᓪᓗ ᐊᓂᕐᖕᓂᖓᑕ ᒋᑎᐅᓂ ᐊᐅᓚᓕᖅᐹ, ᑎᑦᑐᓚᐅᑎᒥᒡᓗ ᓂᓪᓕᖅᑎᑦᓯᓪᓗᓂ, ᐊᐰᔨᕅᑏᑦ ᑭᖑᕚᖑᖃᑎᓂ ᕾᖁᕔᑦ ᒪᓕᖁᓪᓗᒋᑦ. 
35ᑎᓕᓯᓪᓗᓂᓗ ᐅᖃᕆᐊᖅᑐᖅᑐᓂᒃ ᒫᓇᓯᐅᑉ ᑭᖑᕚᖏᑕ ᓄᓇᖁᑎᓕᒫᖓᓄᑦ; ᕾᖁᓪᓗᒋᑦ ᒪᓕᖁᒋᕔᑦ, ᑎᓕᓯᒋᕗᖅᓗ ᐅᖃᕆᐊᖅᑐᖅᑐᓂᒃ ᐋᓱᕆᐅᑉ ᑭᖑᕚᖏᓐᓄᑦ, ᔨᐳᓗᓂᐅᓪᓗ ᑭᖑᕚᖏᓐᓄᑦ, ᓇᐸᑕᓕᐅᓪᓗ ᑭᖑᕚᖏᓐᓄᑦ, ᑖᒃᑯᐊᑦᑕᐅᖅ ᕾᕗᑦ ᐃᓚᓕᐅᑎᓪᓗᑎᒃ.
36ᒋᑎᐅᓂᓕ ᐅᖃᖅᐳᖅ ᒎᑎᒧᑦ, “ᐄᓴᕅᓕᓂᒃ ᓴᐳᑦᔨᓂᐊᕈᕕᑦ ᐊᑐᖅᓗᖓ ᐅᖃᐅᓰᑦ ᒪᓕᒡᓗᒍ. 
37ᑕᑯᒋᑦ, ᓰᐱᐅᑉ ᒥᖅᑯᖓᓂᒃ ᓇᑎᕐᖕᓇᒧᑦ ᐃᓕᓯᓂᐊᖅᐳᖓ, ᓂᐊᖂᔭᒃᓮᑦ ᓄᕗᖏᓐᓂᒃ; ᓰᐱᐅᑉ ᒥᖅᑯᖓ ᖃᐅᓯᖅᑐᑑᓂᐊᖅᐸᑦ, ᓄᓇ ᐸᓂᖅᑎᓪᓗᒍ ᖃᐅᔨᓂᐊᖅᐳᖓ ᐊᑐᕐᖕᓂᐊᕋᕕᖓ ᓴᐳᑦᔨᖁᓪᓗᖓ ᐄᓴᕅᓕᓂᒃ, ᐅᖃᐅᓰᑦ ᒪᓕᒡᓗᒍ.” 
38ᐊᓱᐃᓛᒃ ᑍᒤᓚᐅᖅᐳᖅ, ᒋᑎᐅᓂ ᐅᓪᓛᒻᒪᕆᒃᑯ ᑐᐸᒐᒥ, ᓰᐱᐅᑉ ᒥᖅᑯᖓ ᓯᕝᕗᖅᓗᒍ ᐴᒍᑕᖅ ᐃᒥᕐᖕᒥᒃ ᑕᑕᑉᐹ. 
39ᒋᑎᐅᓂ ᐅᖃᓕᕆᕗᖅ ᒎᑎᒧᑦ, “ᓂᓐᖓᒡᕕᒋᑦᑍᓕᓐᖓ ᓱᓕ ᐊᑕᐅᓯᐊᖅᓗᖓ ᐅᖃᒃᑲᓐᓂᖅᓚᖓ; ᕿᓄᔪᖓ ᐊᑕᐅᓯᕐᖕᒥᒃ ᓱᓕ ᐆᒃᑐᕋᒃᑲᓐᓂᖅᓚᖓ ᓰᐱᐅᑉ ᒥᖅᑯᖓᓂᒃ. ᑕᒪᑐᒪᓂ ᓰᐱᐅᑉ ᒥᖅᑯᖓ ᐸᓂᖅᑐᑑᓚᐅᖅᓕ ᓄᓇ ᖃᐅᓯᖅᑎᓪᓗᒍ.” 
40ᒎᑎ ᑍᒤᓕᐅᓚᐅᖅᐳᖅ ᐅᓐᓄᐊᒥ ᑍᑦᓱᒪᓂ ᓰᐱᐅᑉ ᒥᖅᑯᖓ ᐸᓂᖅᑐᑑᓚᐅᖅᐳᖅ ᓄᓇ ᖃᐅᓯᖅᑎᓪᓗᒍ.
