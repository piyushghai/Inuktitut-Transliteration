1ᑕᕝᕙ ᑍᕕᑎ ᑎᑭᑉᐳᖅ ᓅᐱᒧᑦ ᑐᓂᕐᕈᓯᖅᑎᑦᓯᔨᒧᐊᖅᓗᓂᓗ ᐊᕼᐃᒥᓕᒃᒧᑦ; ᐊᕼᐃᒥᓕᒡᓗ ᑍᕕᑎᒥᒃ ᐸᕐᕆᐊᖅᐳᖅ ᑲᑉᐱᐊᓱᒧᑦ ᓴᔪᒃᓗᓂ, ᐅᖃᐅᑎᓪᓗᒍᓗ, “ᓱᖕᒪᑦ ᐃᓄᑑᓪᓗᑎ ᕾᕕᑦ, ᐃᓚᖃᕐᖕᓇᑎᑦ?”
2ᑍᕕᑎᐅᓪᓗ ᑐᓂᕐᕈᓯᖅᑎᑦᓯᔨ ᐊᕼᐃᒥᓕᒃ ᐅᖃᐅᑎᕚ, “ᐊᖓᔪᖅᑳᖅᔪᐊᒥᒃ ᐱᔨᑦᓯᖅᓗᖓ ᑕᒪᐅᓐᖓᖅᐳᖓ, ᐅᖃᐅᑎᓚᐅᕐᖕᒪᒐ, ‘ᖃᐅᔨᑎᑦᓯᑦᑍᓕᒋᑦ ᑭᓇᒥᒡᓘᓐᓃᑦ ᑎᓕᓯᑦᔪᑎᒋᔭᓐᓂᒃ.’ ᐅᕙᖓᓕ ᐃᓅᓱᒃᑐᓂᒃ ᑎᓕᓯᓯᒪᕗᖓ ᓄᓇᓂ ᑲᑎᓯᔪᒪᓪᓗᖓ ᐅᐸᒃᑕᐅᓯᒪᖁᔭᓐᓂ. 
3ᒫᓐᓇᓕ, ᓱᓇᒥᒃ ᓇᔪᖅᑎᖃᖅᐲᑦ? ᓂᐊᖂᔭᓂᒃ ᕾᑦᓯᓕᕆᑦ ᑕᓪᓕᒪᓂᒃ, ᓱᓇᒥᒡᓘᓐᓃᑦ ᐊᓯᖏᓐᓂᒃ ᐱᓯᒪᔭᕐᖕᓂᒃ.”
4ᑐᓂᕐᕈᓯᖅᑎᑦᓯᔨᐅᑉ ᑍᕕᑎ ᑭᐅᕚ, “ᓂᐊᖂᔭᑐᐃᓐᓇᒥᒃ ᒫᓐᓇ ᐱᓯᒪᓐᖏᓚᖓ, ᐃᑦᔪᕐᖕᓁᑎᑕᐅᓯᒪᔪᓂᑦ ᑭᓯᐊᓂ ᓂᐊᖂᔭᓂᒃ ᓇᔪᖅᑎᖃᖅᐳᖓ; ᐱᔪᓐᓇᖅᑕᑎᑦ ᐊᖑᑏᑦ ᐃᓅᓱᒃᑐᑦ ᐊᕐᖕᓇᒥᒃ ᐱᖃᑎᖃᓚᐅᓐᖏᑐᐊᖅᐸᑕ.”
5ᑍᕕᑎᐅᑉ ᑐᓂᕐᕈᓯᖅᑎᑦᓯᔨ ᑭᐅᕚ, “ᓱᓕᑦᓯᐊᖅᐳᖓ ᐊᕐᖕᓇᓃᓚᐅᓐᖏᓚᒍᑦ ᐱᓇᓱᐊᕆᐊᖅᑐᑐᐃᓐᓇᖅᑎᓪᓗᑕ ᑕᒪᓐᓇ ᐱᐅᓯᕆᒐᑦᑎᒍ; ᑭᓯᐊᓂᓕ ᐱᓇᓱᐊᒻᒪᕆᒋᐊᖅᑐᕋᑦᑕ ᑲᒪᓂᐅᔭᖏᓐᓂᖅᓴᐅᕗᒍᑦ; ᐊᖑᑏᓪᓗ ᐱᖁᑎᖏᑦ ᐃᑦᔪᕐᖕᓁᒃᑭᕗᑦ, ᐅᓪᓗᒥᓕ ᐃᑦᔪᕐᖕᓁᒃᑲᓐᓂᖅᐳᑦ ᐊᑐᐃᓐᓇᓐᖏᑕᑦᑎᓐᓂᒃ ᐱᓇᓱᐊᕆᐊᖅᑐᖅᓯᒪᖓᑦᑕ.”
6ᑕᕝᕙ ᑐᓂᕐᕈᓯᖅᑎᑦᓯᔨᐅᑉ ᑍᕕᑎ ᓂᐊᖂᔭᓂᒃ ᐃᑦᔪᕐᖕᓁᑦᑐᓂᒃ ᑐᓂᕚ; ᑖᒃᑯᐊ ᓂᐊᖂᔧᑦ ᐱᓯᒪᔭᑐᐊᕆᒐᒥᒋᑦ ᒎᑎᒧᑦ ᑐᓂᕐᕈᑕᐅᓯᒪᔪᑦ, ᐅᐃᑦᔪᕐᖕᓁᑦᑑᓪᓗ ᓵᖓᓂᑦ ᐊᒡᕔᖅᑎᑕᐅᓯᒪᕗᑦ ᓂᐊᖂᔭᓂᒃ ᓄᑖᓂᒃ ᐆᓇᖅᑐᓂᒃ ᑐᓂᕐᕈᑕᐅᔪᓂᒃ ᑭᖑᕝᕕᖅᑕᐅᔭᕆᐊᖃᕐᖕᒪᑕ.
7ᑕᕝᕙᓂᓕ ᐊᖑᑎᑕᖃᓚᐅᖅᐳᖅ ᓴᐅᓕᐅᑉ ᐱᔨᖓᓂᒃ ᑍᑦᓱᒪᓂ ᐅᓪᓗᒥ, ᑍᑲᓃᑎᑕᐅᔪᒥᒃ ᐊᑕᓂᖅ ᐱᓪᓗᒍ; ᑐᐃᒋᒥᒃ ᐊᑎᓕᖕᒥᒃ ᐄᑐᒥᒥᐅᑕᕐᖕᒥᒃ, ᓴᐅᓕᐅᑉ ᐆᒪᔪᓕᕆᔨᓄᑦ ᐊᖓᔪᖅᑳᖁᑎᖓᓂᒃ.
8ᑍᕕᑎᓗ ᐅᖃᖅᐳᖅ ᐊᕼᐃᒥᓕᒃᒧᑦ, “ᖃᓗᒋᐊᖃᖅᐲᑦ ᓴᕕᒡᔪᐊᒥᒡᓘᓐᓃᑦ ᕾᒍᓐᓇᖅᑕᕐᖕᓂᒃ? ᐊᖓᔪᖅᑳᖅᔪᐊᑉ ᑎᓕᓯᓂᖓᓄᑦ ᐅᐃᒪᓪᓗᑕ ᐊᐅᓪᓚᓚᐅᕋᑦᑕ ᓴᕕᒡᔪᐊᕋᓘᓐᓃᑦ ᐊᓯᖏᓪᓘᓐᓃᑦ ᐅᓇᑕᐅᑎᒃᑲ ᐱᔪᓐᓇᖅᓯᓚᐅᖏᓐᓇᒃᑭᑦ.”
9ᑐᓂᕐᕈᓯᖅᑎᑦᓯᔨᓗ ᐅᖃᖅᐳᖅ, “ᐱᓕᔅᑍᓂᒥᐅᑉ ᒍᓔᐊᑉ ᑐᖁᓚᐅᖅᑕᕕᑦ ᓇᖅᓴᒥ ᐃᓛᒥ ᓴᕕᒡᔪᐊᖓᓂᒃ ᐱᓯᒪᒐᓗᐊᖅᑐᖓ; ᓴᒡᕕᖕᒥᐅᑕᐅᑉ ᑐᓄᐊᓃᑦᑐᖅ, ᐃᒻᒧᓯᖅᓯᒪᓪᓗᓂ ᖃᓪᓗᓈᖅᑕᒧᑦ; ᐱᔪᒪᒍᕕᐅᒃ ᑖᓐᓇ ᐱᔪᓐᓇᖅᑍᑦ ᐊᓯᐊᓂᒃ ᐱᑕᖃᖏᒻᒪᑦ.” ᑍᕕᑎᓗ ᐅᖃᖅᐳᖅ, “ᕾᑦᔪᒃ ᓴᕕᒡᔪᐊᒥᒃ ᐱᐅᓂᖅᓴᒥᒃ ᐱᑕᖃᓐᖏᓚᖅ!”
10ᑍᕕᑎᓗ ᐅᓪᓗᒥ ᑕᕝᕙᓂ ᐊᐅᓪᓚᖅᐳᖅ ᕿᒫᓪᓗᓂ ᓴᐅᓕᒥᑦ, ᐊᖓᔪᖅᑳᖅᔪᐊᕐᖕᒧᐊᖅᓗᓂᓗ ᐊᑭᔅᒧᑦ ᒑᑎᒥᐅᑕᕐᖕᒧᑦ. 
11ᐊᖓᔪᖅᑳᖅᔪᐊᓪᓗ ᐱᔨᖏᑦ ᐊᐱᕆᕗᑦ ᐊᑭᔅᒧᑦ, “ᑍᕕᑎᐅᓈ, ᓄᓇᒥᓂ ᐊᖓᔪᖅᑳᖅᔪᐊᖑᔪᖅ? ᑖᓐᓇᐅᓈ ᐊᖑᑦ ᐃᓐᖏᕈᑕᐅᓯᒪᔪᖅ ᐊᕐᖕᓇᓄᑦ ᑖᓂᓯᖅᓗᑎᒃ, ‘ᓴᐅᓕ ᑐᖁᑦᓯᓯᒪᕗᖅ 1,000-ᓂᒃ, ᑍᕕᑎᓕ 10,000-ᓂᒃ’?”
12ᐅᖃᐅᓯᕐᖕᓄᑦ ᑕᒪᒃᑯᓄᖓ ᑍᕕᑎ ᐆᒻᒪᑎᕈᖅᑕᐅᕗᖅ, ᑲᑉᐱᐊᓱᓕᖅᓗᓂᓗ ᐊᖓᔪᖅᑳᖅᔪᐊᒥᒃ ᐊᑭᔅᒥᒃ ᒑᑎᒥᐅᑕᕐᖕᒥᒃ. 
13ᐱᓂᐊᕐᖕᓂᓂᓗ ᐊᓯᑦᔨᖅᐹ ᑖᒃᑯᓄᖓ, ᐃᓱᒪᖃᑦᓯᐊᖏᑦᑐᑐᑦ ᐱᐅᓯᖃᓐᖑᐊᖃᑦᑕᓕᖅᓗᓂ, ᐃᓯᖅᑕᖅᕕᐅᓪᓗ ᐅᒃᑯᐊᖏᑦ ᕿᑦᑐᖃᑦᑕᖅᐰᑦ; ᓄᕚᕿᓂᖓᓗ ᐅᒥᖏᓐᓄᑦ ᑎᑭᐅᒪᓕᖅᓗᓂ. 
14ᑕᕝᕙ ᐊᖓᔪᖅᑳᖅᔪᐊᖅ ᐊᑭᔅ ᐅᖃᓕᖅᐳᖅ ᐱᔨᒥᓄᑦ, “ᑕᑯᒋᑦ, ᑖᓐᓇ ᐊᖑᑦ ᐃᓱᒪᖃᑦᓯᐊᓐᖏᓚᖅ; ᓱᖕᒪᓄᓇ ᐅᕙᓐᓅᖅᑎᓯᒪᕕᓯᐅᒃ? 
15ᐃᓱᒪᖃᑦᓯᐊᖏᑦᑐᒥᒃ ᐅᕙᓐᓄᐊᖅᑐᖃᕆᐊᖃᖅᐹ, ᑖᓐᓇ ᕾᑉᐱᓯᐅᖅ ᐃᓱᒪᖃᑦᓯᐊᖏᑦᑐᒥᒃ ᑕᑯᕋᓐᓈᒐᒃᓴᖃᖁᓪᓗᖓ? ᐃᒡᓗᓐᓃᑦᑐᒃᓴᐅᕚ?”
