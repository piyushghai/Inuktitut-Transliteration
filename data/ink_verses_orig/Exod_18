1ᒨᓯᓯᐅᑉ ᓴᑭᖓ ᔨᑐᕉ, ᑐᓂᕐᕈᓯᖅᑎᑦᓯᔨᐅᔪᖅ ᒥᑎᐊᓂᒥ, ᑐᓴᕋᒥ ᖃᓄᖅ ᒎᑎᐅᑉ ᐱᓇᓱᐊᖅᓯᒪᓂᖓᓂᒃ ᒨᓯᓯᒧᑦ ᐄᓴᕅᓕᒥᐅᓪᓗ ᐃᓄᖏᓐᓄᑦ, ᖃᓄᖅᓗ ᐊᑕᓂᖅ ᐄᓴᕅᓕᒥᐅᓂᒃ ᐃᑦᔨᑉᑎᒥᑦ ᐊᐅᓪᓚᖅᑎᑦᓯᓚᐅᕐᖕᓂᖓᓂᒃ. 
2ᑕᕝᕙ ᒨᓯᓯᐅᑉ ᓴᑭᖓ, ᔨᑐᕉ ᐸᕐᖕᓇᓕᖅᐳᖅ, ᓯᐴᕋ ᒨᓯᓯᐅᑉ ᓄᓕᐊᖓ ᓇᒃᓴᖅᓗᓂᐅᒃ, ᑖᒃᑯᐊ ᕿᒪᒃᑕᐅᓯᒪᓚᐅᕐᖕᒪᑕ, 
3ᐃᕐᖕᓂᖏᒃ ᒪᕐᕉᒃ ᐃᓚᒋᓪᓗᒋᒃ, ᐊᑎᖃᖅᑑᒃ ᒌᕐᓲᒻ ᐊᒻᒪᓗ ᐃᓕᓵ, (ᒌᕐᓲᒥᒃ ᐊᑦᑎᕋᒥᐅᒃ ᒨᓯᓯ ᐅᖃᓚᐅᖅᐳᖅ, “ᓄᓇᖃᕋᒪ ᐃᓅᖃᑎᑐᖃᕆᓐᖏᑕᓐᓂ”), 
4ᐂᑉᐸᖓᑕᓕ ᐊᑎᖓ ᐃᓕᓵᐅᕗᖅ, (ᐃᓔᓯᕆᒥᒃ ᐊᑦᑎᕋᒥᐅᒃ ᒨᓯᓯ ᐅᖃᓚᐅᖅᐳᖅ, “ᓯᕗᓕᕆᓚᐅᖅᑕᒪ ᒎᑎᖓ ᐃᑲᔪᖅᑎᒋᕙᕋ, ᑖᑦᓱᒪᓗ ᓴᐳᑎᓪᓗᖓ ᐰᕉᑉ ᓴᕕᒃᔪᐊᖓᓂᑦ”). 
5ᑕᕝᕙ ᔨᑐᕉ ᒨᓯᓯᐅᑉ ᓴᑭᖓ, ᒨᓯᓯᐅᑉ ᐃᕐᖕᓂᖏᖕᓂᒃ ᓄᓕᐊᖓᓂᒡᓗ ᐃᓚᖃᖅᓗᓂ ᑎᑭᓕᖅᐳᖅ ᒨᓯᓯᒃᑯᑦ ᐃᓄᖃᖏᑦᑐᒥ ᑕᖕᒫᖅᓯᒪᑎᓪᓗᒋᑦ ᒎᑎᐅᑉ ᖃᖅᑲᖁᑎᖓᑕ ᑭᒡᓕᖓᓂ. 
6ᔨᑐᕉᓕ ᑎᓕᓯᓚᐅᖅᐳᖅ ᒨᓯᓯ ᐅᖃᐅᑦᔭᐅᖁᓪᓗᒍ, “ᓴᑮᑦ ᔨᑐᕉ ᑎᑭᓕᕐᖕᒪᑦ ᐃᓕᖕᓄᑦ ᓄᓕᐊᑦ ᐃᕐᖕᓂᖏᓪᓗ ᒪᕐᕉᒃ ᐃᓚᒋᓪᓗᒋᑦ.” 
7ᒨᓯᓯᐅᓪᓗ ᓴᑭᓂ ᐸᕐᕆᐊᖅᐹ, ᓵᖓᓄᓪᓗ ᐅᑯᓪᓗᓂ, ᒪᑭᓐᓇᒥ ᐃᕿᓪᓗᒍ ᑯᓂᒃᐹ, ᐃᒻᒥᖕᓄᓪᓗ ᖃᓄᐃᖏᒻᒪᖔᕐᖕᒥᖕᓂᒃ ᐊᐱᖅᓱᖃᑦᑕᐅᑎᓚᐅᖅᓗᑎᒃ, ᑐᐱᕐᖕᒧᑦ ᐃᑎᓕᖅᐳᑦ. 
8ᒨᓯᓯᐅᓪᓗ ᓴᑭᓂ ᐅᓂᒃᑲᐅᑎᓕᖅᐹ ᐊᑕᓂᐅᑉ ᐱᓇᓱᐊᓚᐅᖅᑕᓕᒫᖏᓐᓂᒃ ᐰᕈᒧᑦ ᐃᑦᔨᑉᑎᒥᐅᓄᓪᓗ ᐄᓴᕅᓕᒥᐅᑦ ᐱᑦᔪᑎᒋᓪᓗᒋᑦ, ᐅᓂᒃᑲᐅᑎᒋᓪᓗᓂᐅᒡᓗ ᐄᓴᕅᓕᒥᐅᑦ ᖃᓄᖅ ᐅᖁᒤᑦᑐᒃᑰᖅᓯᒪᓂᖏᓐᓂᒃ ᐃᖏᕐᕋᓕᖅᑎᓪᓗᒋᑦ ᖃᓄᖅᓗ ᐊᑕᓂᕐᖕᒧᑦ ᓴᐳᑎᔭᐅᓯᒪᓂᕐᖕᒥᖕᓂᒃ. 
9ᔨᑐᕉᓗ ᖁᕕᐊᓱᒻᒪᕆᓕᖅᐳᖅ ᐊᑕᓂᐅᑉ ᐱᐅᔪᐊᓗᖕᒥᒃ ᐱᓇᓱᐊᖅᓯᒪᓂᖓᓂᒃ ᐄᓴᕅᓕᒥᐅᓄᑦ, ᐃᑦᔨᑉᑎᒥᐅᓂᓪᓗ ᐊᓂᑎᑕᐅᓯᒪᓂᖏᓐᓂᒃ. 
10ᔨᑐᕉᓗ ᐅᖃᖅᐳᖅ, “ᐊᑕᓂᖅ ᓂᖅᑐᖅᑕᐅᓕ, ᐃᑦᔨᑉᑎᒥᑦ ᐊᓂᑎᑦᓯᓚᐅᖅᑐᖅ ᐰᕉᓪᓗ ᐱᔪᓐᓇᕐᖕᓂᖓᓂᑦ! 
11ᒫᓐᓇᓗ ᖃᐅᔨᕗᖓ ᐊᑕᓂᖅ ᐊᖏᓂᖅᓴᐅᖕᒪᑦ ᒎᑎᒋᔭᐅᔪᓕᒫᓂᑦ, ᐃᓄᐃᑦ ᐊᓂᑎᓚᐅᕐᖕᒪᒋᑦ ᐃᑦᔨᑉᑎᒥᐅᑦ ᐱᔪᓐᓇᕐᖕᓂᖏᓐᓂᑦ, ᑖᒃᑯᐊᓗ ᓂᑲᒋᔭᐅᖏᑦᑐᒻᒪᕆᐊᓘᑎᓪᓗᒋᑦ.” 
12ᔨᑐᕉᓗ ᒨᓯᓯᐅᑉ ᓴᑭᖓ, ᑐᓂᕐᕈᑎᒃᓴᓂᒃ ᐃᑯᐊᓚᔭᒃᓴᓂᒡᓗ ᑐᓂᕐᕈᓯᓚᐅᖅᐳᖅ ᒎᑎᒧᑦ; ᐂᕈᓂᓗ ᕾᓚᐅᖅᐳᖅ ᐄᓴᕅᓕᒥᐅᑦ ᐊᖓᔪᖅᑳᖏᑦ ᐃᓚᒋᓪᓗᒋᑦ ᓂᕆᖃᑕᐅᓪᓗᑎᒃ ᑐᓂᕐᕈᑎᐅᔪᓂᒃ ᑕᒪᓐᓇᓗ ᑐᒃᓯᐊᕐᖕᓂᕐᖕᒧᑦ ᐃᓚᒋᔭᐅᑎᓪᓗᒍ ᐱᓂᐊᕐᖕᓂᐅᓚᐅᐳᖅ ᒎᑎᐅᑉ ᓵᖓᓂ.
13ᖃᐅᑎᓪᓗᒍ ᒨᓯᓯ ᐃᒃᓯᕙᓕᖅᐳᖅ ᐃᓄᖕᓂᒃ ᐋᖅᑭᒃᓱᐃᓂᕐᖕᒥᒃ ᐱᓇᓱᐊᖅᓗᓂ, ᐃᓄᓕᕆᓚᐅᖅᐳᖅᓗ ᐅᓪᓛᒥᑦ ᐱᒋᐊᖅᓗᓂ ᐅᓐᓄᒧᑦ ᑎᑭᓪᓗᒍ. 
14ᔨᑐᕉᓕ ᑕᑯᒐᒥ ᒨᓯᓯᐅᑉ ᐃᓄᖕᓄᑦ ᐱᓇᓱᐊᕆᐊᖃᖅᑕᖏᓐᓂᒃ, ᐊᐱᕆᓕᖅᐳᖅ, “ᖃᓄᐃᓕᐅᕋᓱᓕᖅᐱᑦ ᐃᓄᖕᓄᑦ? ᓱᖕᒪᑦ ᐃᓄᑑᓪᓗᑎᑦ ᑕᒪᑐᒥᖓ ᐱᓕᕆᕖᑦ? ᐃᓄᐃᑦ ᐅᓪᓛᒥᑦ ᐱᒋᐊᖅᓗᑎᒃ ᐅᓐᓄᒧᑦ ᑎᑭᓪᓗᒍ ᓇᖏᑐᐃᓐᓇᖅᐳᑦ ᐅᑕᖅᑭᓪᓗᑎᒃ ᐅᖃᖃᑎᖃᕈᒪᓪᓗᑎᒃ ᐃᓕᖕᓂᒃ?”
15ᒨᓯᓯᐅᑉ ᑭᐅᕚ, “ᑍᒤᓕᐅᕆᐊᖃᕋᒪ ᐃᓄᐃᑦ ᐅᕙᓐᓄᐊᖃᑦᑕᕐᖕᒪᑕ ᖃᓄᖅ ᒎᑎᒧᑦ ᐱᖁᔭᐅᖕᒪᖔᕐᖕᒥᒃ ᑐᑭᓯᔪᒪᓪᓗᑎᒃ; 
16ᐊᑲᐅᖏᑦᔪᑎᒃᓴᖃᖅᑑᖕᓄᓪᓗ ᐃᓅᖕᓄᑦ ᒪᕐᕉᖕᓄᑦ ᐅᐸᒃᑕᐅᔭᕌᖓᒪ ᑐᑭᑖᕆᐊᖃᖃᑦᑕᖅᐳᖓ ᖃᓄᐃᓕᐅᕆᐊᖃᕐᖕᒪᖔᑎᒃ, ᑐᑭᓯᑎᓪᓗᒋᓪᓗ ᖃᓄᖅ ᒎᑎᐅᑉ ᐱᖁᔭᖏᓐᓂᒃ ᒪᓕᒃᑕᐅᖁᔭᖏᓐᓂᒡᓗ.”
17ᒨᓯᓯᐅᓪᓕ ᓴᑭᖓᑕ ᔨᑐᕉᑉ ᐅᖃᐅᑎᕚ, “ᑕᒪᓐᓇ ᐱᓇᓱᐊᕐᖕᓂᕆᔧᑦ ᓈᒻᒪᓈᖅᓯᒪᓐᖏᓚᖅ. 
18ᑍᒤᓕᐅᕐᖕᓂᐊᕈᕕᑦ ᐃᓕᖕᓂᒃ ᓱᒃᑯᑎᑐᐃᓐᓇᕐᖕᓂᐊᖅᐳᑎᑦ, ᐃᓄᐃᓪᓗᑦᑕᐅᖅ. ᑕᒪᓐᓇ ᐃᓄᑑᑎᓗᒍ ᐃᓕᖕᓄᑦ ᐅᖁᒤᓗᐊᖅᐳᖅ, ᐃᓄᑑᓗᑎᓪᓗ ᑕᒪᑐᒥᖓ ᐱᓇᓱᐊᕈᓐᓇᑦᔮᓇᑎᑦ. 
19ᒫᓐᓇᓕ ᐅᖃᐅᓯᕆᔭᓐᓂᒃ ᓈᓚᑦᓯᐊᓚᐅᕆᑦ ᐃᓱᒪᑖᑦᓯᐊᖁᓪᓗᑎᑦ, ᒎᑎᐅᓪᓗ ᐃᓚᒋᓂᐊᖅᐹᑎᑦ. ᓈᒻᒪᓈᑦᓯᐊᖅᐳᑎᑦ ᐃᓄᖕᓂᒃ ᐱᓇᓱᐊᕈᑦᔨᔨᐅᓗᑎᑦ ᒎᑎᐅᑉ ᓵᖓᓂ, ᐊᑲᐅᖏᑦᔪᑎᒋᔭᖏᓪᓗ ᒎᑎᒧᑦ ᑐᓂᖃᑦᑕᖅᓗᒋᑦ; 
20ᐱᖁᔭᓂᒡᓗ ᐊᔪᕆᖅᑐᖅᑕᒃᓴᕆᕙᑎᑦ ᑐᑭᓯᑎᓪᓗᒋᓪᓗ ᖃᓄᖅ ᐃᓅᔪᒃᓴᐅᖕᒪᖔᑕ, ᖃᓄᐃᓕᐅᖅᑐᒃᓴᐅᖕᒪᖔᑕᓗ. 
21ᐃᓄᖕᓂᓪᓕ ᓂᕈᐊᖅᑐᒃᓴᐅᕗᑎᑦ ᐱᔪᓐᓇᑦᓯᐊᖅᑐᓂᒃ, ᒎᑎᒥᒡᓗ ᓈᓚᑦᓯᐊᖅᑐᓂᒃ, ᐅᒃᐱᕆᔭᒃᓴᐅᑦᓯᐊᖅᑐᓂᒃ ᓯᓔᕐᕆᔭᐅᔭᖏᑦᑐᓂᒡᓗ; ᑍᒤᑦᑐᑦ ᑕᓯᐅᖅᑎᓐᖑᖅᑎᓚᐅᒃᑭᑦ ᐃᓄᖕᓄᑦ 1,000-ᓄᑦ, ᐃᓚᖏᑦ 100-ᓄᑦ, ᐃᓚᖏᓪᓗ 50-ᓄᑦ, ᐃᓚᖏᓪᓗ 10-ᓄᑦ. 
22ᑖᒃᑯᐊᓗ ᑍᒤᑦᑐᑦ ᐃᓄᖕᓂᒃ ᐋᖅᑭᒃᓱᐃᔨᓐᖑᖅᑎᓚᐅᒃᑭᑦ ᑍᒤᖏᓐᓇᓕᖅᓗᑎᒡᓗ ᑍᒪᓐᖓᑦ, ᐃᕝᕕᓪᓕ ᐱᔭᕐᖕᓂᕆᔭᐅᖏᑦᑐᓂᒃ ᑭᓯᐊᓂ ᑐᓂᓯᕕᐅᖃᑦᑕᓕᖅᓗᑎᑦ, ᑕᒪᒃᑯᐊᓕ ᐱᔭᕆᐊᑭᓐᓂᖏᑦ ᐃᒻᒥᖕᓂᒃ ᐱᓕᕆᐊᕆᔭᒃᓴᕆᕔᑦ; ᑕᒪᓐᓇ ᐃᓕᖕᓄᑦ ᐅᕿᓐᓂᖅᓴᐅᓕᖁᓪᓗᒍ, ᐅᖁᒤᑦᑐᓕᕆᓂᕐᖕᒥᒡᓗ ᐃᓕᖕᓄᑦ ᐱᓇᓱᐊᖃᑕᐅᓕᕋᔭᖅᐳᑦ ᐃᑲᔪᖅᑎᒋᓕᖅᓗᒋᓪᓗ. 
23ᑍᒤᓕᐅᕈᕕᑦ ᑕᕝᕙ, ᒎᑎᒧᑦ ᐱᖁᔭᐅᓯᒪᓂᕐᖕᓂᒃ ᐱᓕᕆᑦᓯᐊᕈᓐᓇᕐᖕᓂᐊᖅᐳᑎᑦ, ᐃᓕᖕᓂᒡᓗ ᓱᒃᑯᑎᑐᐃᓐᓇᖏᓪᓗᑎᑦ, ᐅᑯᐊᓗ ᐃᓄᓕᒫᑦ ᓮᒻᒪᑦᓯᐊᖅᓗᑎᒃ ᐊᖏᕐᕋᖃᑦᑕᕐᖕᓂᐊᖅᐳᑦ.”
24ᒨᓯᓯᐅᓪᓗ ᓴᑭᒥ ᐅᖃᐅᓯᕆᔭᖏᑦ ᐃᓚᓕᐅᖅᐰᑦ, ᐱᓇᓱᐊᕈᑎᒋᓕᖅᓗᒋᓪᓗ ᐃᓱᒻᒥᖅᑐᐃᑦᔪᑎᒋᔭᖏᑦ. 
25ᒨᓯᓯᓗ ᓂᕈᐊᖅᐳᖅ ᐊᖑᑎᓂᒃ ᐱᔪᓐᓇᑦᓯᐊᖅᑐᓂᒃ ᐄᓴᕅᓕᒥᐅᓂᑦ, ᐃᓄᖕᓄᓪᓗ ᑕᓯᐅᖅᑎᓐᖑᖅᑎᓪᓗᒋᑦ, ᐃᓚᖏᑦ 1,000-ᓄᑦ, ᐃᓚᖏᓪᓗ 100-ᓄᑦ, ᐃᓚᖏᓪᓗ 50-ᓄᑦ ᐃᓚᖏᓪᓗ 10-ᓄᑦ. 
26ᑖᒃᑯᐊᓗ ᐃᓄᖕᓄᑦ ᐋᖅᑭᒃᓱᐃᔨᒋᔭᐅᓕᓚᐅᖅᐳᑦ ᑍᒤᓕᐅᖏᓐᓇᓕᖅᓗᑎᒡᓗ ᑍᒪᓐᖓᑦ; ᐊᑲᐅᖏᑦᔪᑎᐅᔪᓪᓕ ᐱᔭᕐᖕᓂᖏᑦᑐᑦ ᒨᓯᓯᒧᑦ ᑐᓂᖃᑦᑕᖅᐰᑦ, ᐱᔭᕆᐊᑭᓐᓂᖅᓮᓪᓕ ᐃᒻᒥᖕᓂᒃ ᐱᓇᓱᐊᖃᑦᑕᖅᓗᒋᑦ.
27ᑕᕝᕙ ᒨᓯᓯᐅᑉ ᓴᑭᓂ ᔨᑐᕉ ᐊᐅᓪᓚᕈᒪᓕᕐᖕᒪᑦ ᑕᕝᕙᐅᕗᑏᖅᐹ, ᔨᑐᕉᓗ ᓄᓇᒥᓄᑦ ᐅᑎᓕᖅᐳᖅ.
