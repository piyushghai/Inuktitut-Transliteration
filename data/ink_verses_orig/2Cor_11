1ᓯᓔᑦᑐᑎᑐᑦ ᐃᓕᖅᑯᓯᖃᑬᓐᓇᖅᑎᓪᓗᖓ ᕿᓄᐃᓵᕈᑎᒋᓚᐅᖅᓯᓐᖓ, ᓇᓗᓐᖏᓚᖓ ᕿᓄᐃᓵᕈᑎᒋᓂᐊᕋᑦᓯᓐᖓ. 
2ᒎᑎᒥᑦ ᐱᔪᒥᒃ ᓯᖕᓇᓂᕐᖕᒥᒃ ᐃᒃᐱᒍᓱᒃᑲᒪ ᐃᓕᑦᓯᓐᓄᑦ, ᐊᕐᖕᓇᑐᑦ ᐊᖑᒻᒧᑦ ᐊᒃᑐᖅᑕᐅᓚᐅᖅᓯᒪᖏᑦᑐᑎᑐᑦ ᓄᓕᐊᒃᓴᐅᖁᓪᓗᓯ ᑐᓂᔪᒪᒐᑦᓯ ᙭ᔅᑑᓯᒧᑦ ᑖᑦᓱᒥᖓ ᐅᐃᑖᖁᓪᓗᓯ. 
3ᓯᕘᕋᕗᖓᓕ ᐄᕕ ᖁᒡᓗᒋᐊᒧᑦ ᐱᖏᑦᓯᖅᑐᖅᑐᒧᑦ ᐅᐃᕕᕆᔭᐅᓚᐅᕐᖕᒪᑦ, ᐃᓱᒪᓯᑦᑕᐅᖅ ᓴᖑᑎᑕᐅᓂᐊᕋᓱᒋᓪᓗᒋᑦ ᓱᓕᑦᓯᐊᕐᖕᓂᕐᖕᒥᑦ ᐃᒃᐱᒍᓱᒍᓐᓃᖅᑎᑕᐅᓂᐊᕋᓱᒋᓪᓗᓯᓗ ᙭ᔅᑑᓯᒥᒃ. 
4ᐃᓕᑦᓯᓐᓄᑦ ᑎᑭᑦᑐᖃᖅᐸᑦ ᔩᓱᓯᐅᑉ ᐊᓯᐊᓂᒃ ᐊᔪᕆᖅᑐᐃᑦᔪᑎᖃᖅᑐᒥᒃ ᐊᔪᕆᖅᑐᐃᑦᔪᑎᒋᓚᐅᓐᖏᑕᑦᑎᓐᓂᒃ, ᐅᕝᕙᓗ ᐊᓂᕐᖕᓂᕐᖕᒥᒃ ᐃᓚᓕᐅᖅᓯᒍᑦᓯ ᐱᓯᒪᔭᑦᓯ ᐊᑦᔨᒋᓐᖏᑕᖓᓂᒃ, ᐅᕝᕙᓗ ᐅᖃᐅᓰᑦ ᑐᓴᕈᒥᓇᖅᑐᑦ ᐊᓯᐊᓂᒃ ᐃᓚᓕᐅᖅᓯᒍᑦᓯ ᐃᓚᓕᐅᖅᓯᒪᔭᑦᓯ ᐊᑦᔨᒋᓐᖏᑕᖓᓂᒃ, ᑍᒤᑦᑐᑦ ᑐᓐᖓᓱᒃᑎᓪᓗᒋᑦ ᒪᓕᓯᑦᓴᐅᑎᒋᕙᒃᐸᓯ.
5ᒥᑭᓐᓂᖅᓴᐅᓇᓱᒋᖏᓐᓇᒪ ᑍᒃᑯᓇᓐᖓᑦ ᐋᐴᓯᑕᓕᖁᑎᑦᓯᓐᓂᑦ ᐱᔪᓐᓇᕐᖕᓂᖃᕐᖕᓂᕋᖅᑕᑦᓯᓐᓂᑦ. 
6ᐅᖃᓪᓚᒃᓯᑎᐊᓘᖏᒃᑲᓗᐊᕈᒪ, ᖃᐅᔨᒪᖏᒃᑲᓗᐊᕈᒪᓗ; ᖃᓄᓕᒫᖅᓕ ᓇᓗᓁᖅᓯᑦᓯᐊᓚᐅᖅᐳᒍᑦ ᐃᓕᑦᓯᓐᓄᑦ ᓱᓇᓕᒫᓂᒃ.
7ᐊᔪᖅᑐᓕᓚᐅᖅᐳᖔ? ᒥᑭᒡᓕᑎᕋᒪ ᐅᕙᓐᓂᒃ ᐃᓕᑦᓯ ᐊᖏᔪᕈᖅᑎᑕᐅᖁᓪᓗᓯ, ᐊᔪᕆᖅᑐᐃᖃᑦᑕᓚᐅᕋᒪ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᒎᑎᒥᑦ ᐱᔪᓂᒃ ᐊᑭᓖᔭᕆᐊᖃᖅᑎᓚᐅᓐᖏᓚᑦᓯᓘᓐᓃᑦ, 
8ᐊᓯᓯ ᐅᒃᐱᖅᑑᖃᑎᒌᑦ ᑎᒡᓕᒡᕕᒋᓚᐅᖅᐸᒃᑲ ᑍᒃᑯᓇᓐᖓᑦ ᐊᑭᓕᖅᑕᐅᓚᐅᕋᒪ ᐱᔨᑦᓯᕈᓐᓇᖁᓪᓗᖓ ᐃᓕᑦᓯᓐᓂᒃ. 
9ᐃᓕᑦᓯᓐᓃᑎᓪᓗᖓᓗ ᑮᓇᐅᔭᒥᒃ ᐱᔭᕆᐊᖃᓕᕌᖓᒪ, ᐃᓕᑦᓯᓐᓄᑦ ᓇᓕᑦᓯᓐᓄᑦ ᐃᑲᔪᖅᑕᐅᔪᒪᓗᖓ ᐅᖃᓚᐅᓐᖏᓚᖓ, ᐅᒃᐱᖅᑑᖃᑎᒌᓪᓕ ᒪᓯᑑᓂᐊᒥᑦ ᐱᓯᒪᔪᑦ ᐱᔭᕆᐊᖃᖅᑕᓐᓂᒃ ᐅᕙᓐᓄᑦ ᑐᓂᓯᓚᐅᖅᐳᑦ. ᐃᓕᑦᓯᓐᓂᒃ ᐅᖁᒤᒃᓴᖅᑎᑦᓯᔪᒪᖏᓐᓇᒪ ᑕᒤᑎᒍᑦ; ᓱᓕᓗ ᑕᒪᑐᒪ ᑭᖑᓂᖓᒍᑦ ᐅᖁᒤᑦᔪᑕᐅᔪᒪᖏᓐᓂᕗᖓ. 
10᙭ᔅᑑᓯᐅᑉ ᓱᓕᑦᓯᐊᕐᖕᓂᖓ ᐅᕙᓐᓃᒻᒪᑦ, ᐊᑬᐊᒦᑦᑐᓕᒫᑦ ᓄᖅᑲᖅᑎᑦᓱᓐᓇᓐᖏᓛᖓ ᑕᒪᑐᒥᖓ ᓂᖅᑑᑎᒋᔭᓐᓂᒃ. 
11ᓱᖕᒪᑦ ᑍᒤᓕᐅᖅᐳᖔ? ᓇᒡᓕᒍᓱᖏᓐᓇᒫ ᐃᓕᑦᓯᓐᓂᒃ? ᒎᑎ ᖃᐅᔨᒪᕗᖅ ᐃᓕᑦᓯᓐᓂᒃ ᓇᒡᓕᒍᓱᒃᑲᒪ!
12ᑍᒫᒡᓗ ᐱᐅᓯᕾᓐᓇᕐᖕᓂᐊᖅᐳᖓ, ᑍᒃᑯᐊ ᐅᕙᑦᑎᓐᓄᑦ ᐊᑦᔨᐅᑎᓐᓇᓱᐊᖅᑐᑦ ᐃᒻᒥᖕᓂᒃ ᓂᖅᑐᕈᑎᒃᓴᖃᕈᒪᓪᓗᑎᒃ; ᓂᖅᑑᑎᕕᒃᓴᖃᖁᓇᒋᑦ. 
13ᑍᒤᓕᐅᖅᑐᑦ ᐋᐴᓯᑕᓕᐅᓐᖑᐊᕐᖕᒪᑕ, ᓱᓕᖏᑦᑐᒥᒃ ᐱᓇᓱᐊᖅᓗᑎᒃ, ᙭ᔅᑑᓯᐅᑉ ᐋᐴᓯᑕᓕᖏᑎᑐᑦ ᐃᒻᒥᖕᓂᒃ ᑕᐅᑦᑐᖃᕋᓱᐊᖅᓗᑎᒃ. 
14ᑕᒪᓐᓇᓗ ᑲᒪᓇᓐᖏᓚᖅ ᓵᑖᓇᓯ ᐊᒡᓛᑦ ᓇᖕᒥᓂᖅ ᓴᖅᑭᔮᕈᓐᓇᕐᖕᒪᑦ ᖃᐅᒪᔫᑉ ᐂᖏᓕᖏᑎᑐᑦ. 
15ᑍᒤᒻᒪᑦ ᑲᒪᓇᖏᓐᓂᕗᖅ ᓵᑖᓇᓯᐅᑉ ᐱᔨᖏᑦ ᐃᓱᐊᖅᑐᑎᑐᑦ ᐱᔨᒋᔭᐅᓐᖑᐊᕈᓐᓇᕆᐊᖏᑦ. ᐱᓂᐊᕐᖕᓂᖏᑦ ᒪᓕᒡᓗᒋᑦ ᐃᓱᐊᓂ ᐱᓇᓱᐊᖅᕕᐅᔪᒫᖅᐳᑦ.
16ᐅᖃᒃᑲᓐᓂᖅᐳᖓ, ᓯᓔᑦᑑᓇᓱᒋᔭᐅᓂᐊᕐᖕᓇᖓ; ᓯᓔᑦᑑᓇᓱᒋᒍᑦᓯᓐᖓᓕ, ᓯᓔᑦᑐᑎᑐᑦ ᐃᓚᓕᐅᖅᓯᓐᖓ, ᐅᕙᓐᓂᒃ ᓂᖅᑑᑎᒐᓛᐱᒍᓐᓇᖁᓪᓗᖓ. 
17ᒫᓐᓇᓕ ᐅᖃᐅᓯᕆᔭᒃᑲ ᐊᑕᓂᕐᖕᒥᑦ ᐱᔪᓐᓇᕐᖕᓂᖃᖅᑎᑕᐅᓂᕐᖕᒧᑦ ᐅᖃᐅᓯᕆᓐᖏᓚᒃᑲ, ᓯᓔᑦᑐᑎᑐᓪᓕ ᐅᖃᓪᓚᒃᐳᖓ; 
18ᐅᓄᕐᖕᒪᑕ ᓂᖅᑑᑎᑦᔪᑎᖃᖅᑐᑦ ᓯᓚᖅᔪᐊᑉ ᐱᖏᓐᓄᑦ, ᐅᕙᖓᑦᑕᐅᖅ ᐅᕙᓐᓂᒃ ᓂᖅᑑᑎᓂᐊᕆᕗᖓ; 
19ᓯᓔᑦᑐᓂᒃ ᖃᓄᐃᒃᓴᓐᖏᓚᓯ, ᓇᖕᒥᓂᖅ ᓯᓚᑐᔫᒐᑦᓯ! 
20ᐊᒡᓛᑦ ᖃᓄᐃᒃᓴᓐᖏᓚᓯ ᐃᓕᑦᓯᓐᓄᑦ ᐊᖓᔪᖅᑲᐅᓯᖅᑐᓂᒃ, ᐱᒋᔭᓯᓐᓂᒃ ᐊᖅᓵᖅᓯᔪᓂᒃ, ᐃᓕᑦᓯᓐᓂᒃ ᓵᓚᓯᐊᖃᖅᑐᓂᒃ, ᐃᒻᒥᖕᓂᒃ ᐊᖓᔪᖅᑳᖑᔪᒪᔪᓂᒃ, ᑮᓇᑦᓯᒍᓪᓘᓐᓃᑦ ᑎᒡᓗᒃᓯᔪᓂᒃ, 
21ᑲᓐᖑᓱᒃᐳᖓᓘᓐᓃᑦ ᐅᖃᕆᐊᒃᓴᖅ, ᐃᓕᕋᓱᓚᐅᖅᐳᒍᓪᓕ ᐊᒡᓛᑦ ᑍᒤᓕᐅᕆᐊᒃᓴᖅ!
22ᐄᑉᕉᐃᖑᕚᑦ? ᐅᕙᖓᑦᑕᐅᖅ. ᐄᓴᕅᓔᑎᐅᕚᑦ? ᐅᕙᖓᑦᑕᐅᖅ. ᐂᕝᕙᕋᕼᐋᒻ ᑭᖑᕚᕆᕔᑦ? ᐅᕙᖓᑦᑕᐅᖅ. 
23᙭ᔅᑑᓯᐅᑉ ᐱᔨᒋᕔᑦ? ᐃᓱᒤᕈᑎᓯᒪᔪᑎᑐᑦ ᐅᖃᕋᓗᐊᖅᐳᖓ ᐅᕙᖓᓕ ᐊᖏᓂᖅᓴᒥᒃ ᐱᔨᑦᓯᖅᓯᒪᕗᖓ ᙭ᔅᑑᓯᒥᒃ, ᐱᓇᓱᐊᕐᖕᓂᕐᖕᒥᒃ ᐊᒃᓱᕈᕐᖕᓂᖅᓴᐅᓯᒪᕗᖓ, ᐅᓄᖅᑐᐃᖅᓱᕐᖕᓂᖅᓴᐅᕗᖓ ᑎᒍᔭᐅᓯᒪᕕᖕᒦᓪᓗᖓ, ᐅᓄᕐᖕᓂᖅᓴᓂᒡᓗ ᑏᒐᖅᑐᖅᑕᐅᖃᑦᑕᖅᓯᒪᕗᖓ, ᐅᓄᖅᑐᐃᖅᓱᖅᓗᖓᓗ ᑐᖁᒦᖃᑦᑕᖅᓯᒪᕗᖓ. 
24ᑕᓪᓕᒤᖅᑐᖅᓗᖓ ᑏᒐᖅᑐᖅᑕᐅᓯᒪᕗᖓ ᔫᑎᓄᑦ ᐱᐅᓯᖏᑎᑐᑦ 39-ᖏᖅᑐᖅᓗᑎᒃ ᑏᒐᖅᑐᐃᔪᓄᑦ. 
25ᐱᖓᓱᐃᖅᑐᖅᓗᖓ ᐊᓇᐅᓕᖅᑕᐅᓯᒪᕗᖓ; ᐊᑕᐅᓯᐊᖅᓗᖓ ᒥᓪᓗᖅᑕᐅᓯᒪᕗᖓ ᐅᔭᖅᑲᓄᑦ. ᐱᖓᓱᐃᖅᑐᖅᓗᖓ ᐅᒦᔭᖃᑕᐅᓯᒪᕗᖓ ᐅᒥᐊᖅᔪᐊᒥ; ᐃᒫᓃᓚᐅᖅᓯᒪᓪᓗᖓᓗ ᐅᓐᓄᐊᖅᓗ ᐅᓪᓗᖅᓗ ᓈᓪᓗᒋᒃ ᐃᒤᓐᓇᕐᖕᒥ; 
26ᓇᒧᑐᐃᓐᓇᖅ ᐃᖏᕐᕋᑎᓪᓗᖓ ᐅᓄᖅᑐᐃᖅᓱᖅᓗᖓ ᑲᑉᐱᐊᓇᖅᑐᒦᓯᒪᕗᖓ ᑰᖕᒥ, ᑲᑉᐱᐊᓇᖅᑐᒦᓯᒪᕗᖓ ᑎᒡᓕᒃᑎᓂ, ᑲᑉᐱᐊᓇᖅᑐᒦᓯᒪᕗᖓ ᓇᖕᒥᓂᖅ ᐃᓅᖃᑎᓐᓂ, ᑲᑉᐱᐊᓇᖅᑐᒦᓯᒪᕗᖓ ᔫᑎᐅᖏᑦᑐᓂ; ᑲᑉᐱᐊᓇᖅᑐᒦᓯᒪᕗᖓ ᓄᓇᓕᒡᔪᐊᓂ, ᑲᑉᐱᐊᓇᖅᑐᒦᓯᒪᕗᖓ ᐃᓄᖃᖏᑦᑐᒥ, ᑲᑉᐱᐊᓇᖅᑐᒦᓯᒪᕗᖓ ᐃᒫᓂ, ᑲᑉᐱᐊᓇᖅᑐᒦᓯᒪᕗᖓ ᐅᒃᐱᖅᑑᓐᖑᐊᖅᑐᓂ; 
27ᐱᓇᓱᐊᕐᖕᓂᕐᖕᒧᓪᓗ ᐊᒃᓱᕈᖃᑦᑕᖅᓯᒪᕗᖓ, ᐅᓄᖅᑐᐃᖅᓱᖅᓗᖓ ᓯᓂᔪᐃᑦᑑᖃᑦᑕᖅᓯᒪᕗᖓ ᐅᓐᓄᐊᒃᑯᑦ, ᑳᖃᑦᑕᖅᓯᒪᕗᖓ ᐃᒥᕈᖃᑦᑕᖅᓯᒪᓪᓗᖓᓗ; ᐅᓄᖅᑐᐃᖅᓱᓪᓗᖓ ᓂᕆᔭᒃᓴᖃᖃᑦᑕᖅᓯᒪᓐᖏᓚᖓ, ᐃᒃᑮᕐᖕᓇᖅᑐᒦᖃᑦᑕᖅᓯᕗᖓ ᐊᓐᓄᕌᒃᓴᖃᕐᖕᓇᖓᓗ. 
28ᑕᒪᒃᑯᐊ ᐱᒐᓗᐊᖅᑎᓪᓗᒋᑦ, ᖃᐅᑕᒫᑦ ᐃᓱᒪᔮᕈᑎᖃᖅᐳᖓ ᐅᒃᐱᖅᑑᖃᑎᒌᓕᒫᓂᒃ. 
29ᑭᓇ ᓴᓐᖐᑦᑑᒃᐸᑦ ᓴᓐᖐᑦᑑᖃᑎᒋᓐᖏᓚᕌ? ᑭᓇᓗ ᐊᔪᕐᖕᓂᕐᖕᒧᑦ ᑲᑕᒃᑎᑕᐅᒃᐸᑦ, ᐃᓗᒃᑯᑦ ᐅᖁᒤᒃᓴᕈᑎᒋᓐᖏᓚᕌ?
30ᓂᖅᑑᑎᔭᕆᐊᖃᕈᒪ, ᓴᓐᖏᑦᑑᑦᔪᑎᒃᑲ ᓂᖅᑑᑎᒋᔪᒪᕙᒃᑲ. 
31ᒎᑎᐅᑉ ᐊᑕᓂᑦᑕ ᔩᓱᓯᐅᑉ ᐊᑖᑕᖓᑕ, ᑖᑦᓱᒪ ᓂᖅᑐᖅᑕᐅᔭᕆᐊᖃᖅᑑᑉ ᐃᓱᖃᖏᑦᑐᒧᑦ, ᖃᐅᔨᒪᕚᖓ ᓴᒡᓗᖏᓐᓇᒪ. 
32ᑕᒫᓯᑰᓯᒦᑎᓪᓗᖓ ᓄᓇᓖᑦ ᐊᐅᓚᑦᓯᔨᖓᑦ ᐊᖓᔪᖅᑳᖅᔪᐊᒧᑦ ᐊᕇᑕᓯᒧᑦ ᐱᖁᔭᐅᓪᓗᓂ ᑕᒫᓯᑰᓯᐅᑉ ᐃᑎᖅᑕᖅᕕᖏᑦ ᖃᐅᔨᓴᖅᑕᐅᖁᓚᐅᖅᐰᑦ ᑎᒍᔭᐅᖁᓪᓗᖓ. 
33ᐊᓂᑎᑕᐅᓚᐅᖅᐳᖓᓕ ᐃᕕᐅᔭᒃᑯᑦ ᓂᖏᑎᑕᐅᓪᓗᖓ ᐊᕙᓗᖅᔪᐊᑉ ᐊᖕᒪᔪᖓᒍᑦ, ᑖᒃᑯᓇᓐᖓᓪᓗ ᕿᒫᓚᐅᖅᐳᖓ.
