1ᑕᒪᒃᑯᐊ ᐊᓂᒍᖅᓯᒪᓕᖅᑎᓪᓗᒋᑦ, ᐋᕐᑕᔮᒃᓯ ᐊᖓᔪᖅᑳᖅᔪᐊᖑᑎᓪᓗᒍ ᐴᕐᓯᐊᒥ, ᐊᖑᑎᑕᖃᓚᐅᖅᐳᖅ ᐄᓱᕋᒥᒃ ᐊᑎᓕᖕᒥᒃ, ᓯᕗᓕᕕᓂᕐᖕᒥᓂᒃ ᖃᐅᔨᓴᕋᒥ ᐂᕋᓐᒧᑦ ᑎᑭᐅᒪᔪᓂᒃ ᖃᐅᔨᓚᐅᖅᐳᖅ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᒻᒪᕆᒋᓚᐅᖅᑕᖓᓄᑦ, ᐃᒤᓕᖓᓚᐅᖅᐳᑦ: ᐄᓱᕋ ᐃᕐᖕᓂᕆᔭᐅᓚᐅᖅᐳᖅ ᓯᕅᐊᒧᑦ, ᓯᕅᐊ ᐃᕐᖕᓂᕆᔭᐅᓪᓗᓂ ᐊᔭᕅᐊᒧᑦ, ᐊᔭᕅᐊ ᐃᕐᖕᓂᕆᔭᐅᓪᓗᓂ ᕼᐃᓪᑬᐊᒧᑦ, 
2ᕼᐃᓪᑬᐊ ᐃᕐᖕᓂᕆᔭᐅᕗᖅ ᓴᓗᒻᒧᑦ, ᓴᓗᒻ ᐃᕐᖕᓂᕆᔭᐅᕗᖅ ᔭᑑᒡᒧᑦ, ᔭᑑᒃ ᐃᕐᖕᓂᕆᔭᐅᕗᖅ ᐊᕼᐃᑑᑉᒧᑦ, 
3ᐊᕼᐃᑑᑉ ᐃᕐᖕᓂᕆᔭᐅᕗᖅ ᐊᒪᕅᐊᒧᑦ, ᐊᒪᕅᐊ ᐃᕐᖕᓂᕆᔭᐅᕗᖅ ᐊᔭᕅᐊᒧᑦ, ᐊᔭᕅᐊ ᐃᕐᖕᓂᕆᔭᐅᕗᖅ ᒥᕅᐅᑎᒧᑦ, 
4ᒥᕅᐊ ᐃᕐᖕᓂᕆᔭᐅᕗᖅ ᔨᕋᕼᐂᐊᒧᑦ, ᔨᕋᕼᐂᐊ ᐃᕐᖕᓂᕆᔭᐅᕗᖅ ᐅᔨᒧᑦ, ᐅᔨ ᐃᕐᖕᓂᕆᔭᐅᕗᖅ ᐳᒃᑭᒧᑦ, 
5ᐳᑭ ᐃᕐᖕᓂᕆᔭᐅᕗᖅ ᐊᐱᓱᐊᒧᑦ, ᐊᐱᓱᐊ ᐃᕐᖕᓂᕆᔭᐅᕗᖅ ᐱᓂᕼᐋᓯᒧᑦ, ᐱᓂᕼᐋᓯ ᐃᕐᖕᓂᕆᔭᐅᕗᖅ ᐃᓕᓯᕆᒧᑦ, ᐃᓕᓯᕆ ᐃᕐᖕᓂᕆᔭᐅᕗᖅ ᐂᕈᓂᒧᑦ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᓐᓄᑦ.
6ᑖᓐᓇ ᐄᓱᕋ ᐊᐅᓪᓚᓚᐅᖅᐳᖅ ᐹᐱᓘᓂᒥᑦ; ᐃᓕᓐᓂᐊᖅᓯᒪᒻᒪᕆᓚᐅᖅᐳᖅ ᖃᐅᔨᒪᔪᒻᒪᕆᐅᓪᓗᓂᓗ ᐱᖁᔭᓂᒃ ᐊᑕᓂᐅᑉ ᐄᓴᕅᓕᒥᐅᑦ ᒎᑎᖓᑕ ᑐᓂᓚᐅᖅᑕᖏᓐᓂᒃ ᒨᓯᓯᒧᑦ, ᐊᖓᔪᖅᑳᖅᔪᐊᑉ ᐄᓱᕋ ᑐᓂᓯᕕᒋᓚᐅᖅᐹ ᐱᔪᒪᔭᓕᒫᖏᓐᓂᒃ, ᐊᑕᓂᐅᑉ ᐄᓴᕅᓕᒥᐅᑦ ᒎᑎᖓᑦᑕ ᐱᓇᓱᐊᖅᑕᐅᖁᔭᓕᒫᖏᓐᓂᒃ ᑖᑦᓱᒧᖓ. 
7ᑍᒤᒻᒪᑦ ᓮᒻᒪᖅᑎᑕᐅᓯᒪᓂᕐᖕᒥᓄᑦ ᐊᑕᓂᕐᖕᒧᑦ ᒎᑎᒥᓄᑦ, ᐋᕐᑕᔮᒃᓯᐅᑉ ᐊᐅᓚᑦᓯᓂᖓᑕ ᐊᕐᕌᒍᖏᑕ 7-ᖓᓐᓂ, ᔪᕉᓴᓚᒧᐊᓚᐅᖅᐳᖅ ᐄᓴᕅᓕᒥᐅᓂᒃ ᐃᓚᖃᖅᓱᓂ ᐅᑯᐊ ᐃᓚᒋᔭᐅᓪᓗᑎᒃ ᑐᓂᕐᕈᓯᖅᑎᑦᓯᔩᑦ, ᓕᕔᑏᑦ, ᑐᒃᓯᐊᖅᕕᒡᔪᐊᓪᓗ ᐃᓐᖏᖅᑎᖏᑦ, ᑐᒃᓯᐊᖅᕕᒡᔪᐊᓪᓗ ᖃᐅᔨᓴᖅᑎᖏᑦ, ᐃᖃᓁᔭᖅᑎᖏᓪᓗ. 
8ᐅᓪᓘᑉ ᓯᕗᓪᓕᖅᐹᖓᓂ ᑕᖅᑭᐅᑉ ᑕᓪᓕᒪᖓᓐᓂ, ᐊᖓᔪᖅᑳᖅᔪᐊᑉ ᐊᐅᓚᑦᓯᓂᖓᑕ ᐊᕐᕌᒍᖏᑕ 7-ᖓᓂ. 
9ᐅᓪᓘᑉ ᓯᕗᓪᓕᖅᐹᖓᓂ ᑕᖅᑭᐅᓪᓗ ᓯᕗᓪᓕᖅᐹᖓᓂ ᐹᐱᓘᓂᒥᑦ ᐊᐅᓪᓚᓚᐅᖅᐳᑦ, ᑕᖅᑮᑦ ᑕᓪᓕᒪᖓᑦᑕ ᐅᓪᓗᖏᑕ ᓯᕗᓪᓕᖅᐹᖓᓂ ᔪᕉᓴᓚᒧᑦ ᑎᑭᓚᐅᖅᐳᑦ, ᒎᑎᖓᑕ ᐃᑲᔪᑦᓯᐊᕐᖕᓂᖓᓄᑦ. 
10ᐄᓱᕋᐅᑉ ᐃᓅᓯᓂ ᑐᓂᓯᒪᓚᐅᖅᐹ ᐃᓕᓴᖅᓗᓂ ᐊᑕᓂᐅᑉ ᐱᖁᔭᖏᓐᓂᒃ, ᐊᑐᖃᑦᑕᓪᓗᒋᑦ, ᐃᓕᓮᑦᔪᑎᒋᓪᓗᒋᓪᓗ ᐱᖁᔧᑦ ᐊᑐᖅᑕᐅᔭᕆᐊᓖᓪᓗ ᐄᓴᕅᓕᒥᐅᑦ ᐃᓄᖁᑎᖏᓐᓄᑦ.
11ᐅᑯᐊ ᑕᕝᕙ ᐊᑦᔨᖏᑦ ᐊᖓᔪᖅᑳᖅᔪᐊᑉ ᐋᕐᑕᔮᒃᓯᐅᑉ ᑎᑎᕋᓚᐅᖅᑕᖏᑦ ᐄᓱᕋᒧᑦ, ᑐᓂᕐᕈᓯᖅᑎᑦᓯᔨᒧᑦ ᐃᓕᓯᒪᔪᒧᓪᓗ, ᖃᐅᔨᒪᑦᓯᐊᖅᑐᒧᑦ ᐱᖁᔭᓂᒃ ᐊᑕᓂᐅᑉ ᐱᖁᓯᒪᔭᖏᓐᓂᒃ, ᐊᑐᖅᑕᐅᖁᓚᐅᖅᑕᖏᓐᓂᒡᓗ ᐄᓴᕅᓕᒥᐅᓄᑦ:
12“ᐊᖓᔪᖅᑳᖅᔪᐊᒥᑦ ᐋᕐᑕᔮᒃᓯᒥᑦ ᐊᖓᔪᖅᑳᖅᔪᐊᒥᑦ ᐊᖓᔪᖅᑳᖅᔪᐊᓄᑦ, ᑐᓂᕐᕈᓯᖅᑎᑦᓯᔨᒧᑦ ᐄᓱᕋᒧᑦ, ᒎᑎᐅᑉ ᕿᓚᖕᒦᑦᑑᑉ ᐱᖁᔭᖏᓐᓂᒃ ᐃᓕᓯᒪᔪᒧᑦ. ᓮᒪᓂᒻᒪᕆᐅᑉ ᐃᓚᒋᓕᓯ. 
13ᐅᕙᖓ ᐱᖁᔨᕗᖓ ᐊᐅᓚᑕᓕᒫᓐᓂ ᐄᓴᕅᓕᒥᐅᑦ ᐃᓄᖏᑦ, ᑐᓂᕐᕈᓯᖅᑎᑦᓯᔩᑦ, ᓕᕔᑏᓪᓗ ᒪᓕᒍᒪᔪᓕᒫᑦ ᐃᓕᖕᓂᒃ ᒪᓕᒍᓐᓇᖅᑎᑉᐸᒃᑲ ᔪᕉᓴᓚᒧᑦ. 
14ᐊᒻᒪᓗ ᐅᕙᖓ ᑲᑐᑦᔨᖃᑎᒋᓪᓗᒋᑦ ᑲᑎᒪᔨᒃᑲ 7-ᐃᑦ, ᐊᐅᓪᓚᖅᑎᑉᐸᑦᓯ ᖃᐅᔨᓴᕆᐊᖁᓪᓗᓯ ᔪᕉᓴᓚᒧᑦ ᔫᑕᒧᓪᓗ, ᒎᑎᑦᓯ ᐱᖁᔭᖏᓐᓂᒃ ᑐᓂᔭᐅᓯᒪᔪᓂᒃ ᐃᓕᑦᓯᓐᓄᑦ, ᓈᓚᒃᑕᐅᑦᓯᐊᕋᓗᐊᕐᖕᒪᖔᑕ; 
15ᐊᒻᒪᓗ ᒎᓗᐃᑦ ᓯᐅᓪᕕᕇᓪᓗ ᓇᒃᓴᖅᑕᒃᓴᕆᕙᑎᑦ ᑐᓂᔭᕗᑦ ᑲᑎᒪᔨᖁᑎᒃᑲᓗ ᐄᓴᕅᓕᐅᑉ ᒎᑎᖓᓄᑦ, ᑐᒃᓯᐊᖅᕕᖁᑎᖃᖅᑐᒧᑦ ᔪᕉᓴᓚᒥ. 
16ᐊᒻᒪᓗ ᓇᒃᓴᖅᑕᒃᓴᕆᕙᓯ ᓯᐅᓪᕕᕇᑦ ᒎᓗᐃᓪᓗ ᐱᓚᐅᖅᑕᓯ ᐹᐱᓘᓂᐅᑉ ᓄᓇᖁᑎᖓᓂᑦ ᑐᓂᕐᕈᑎᒋᔭᐅᔪᓪᓗ ᐄᓴᕅᓕᐅᑉ ᐃᓄᖁᑎᖏᓐᓂᑦ ᑐᓂᕐᕈᓯᖅᑎᑦᓯᔨᖁᑎᖏᑦᑕᓗ ᐃᓱᒪᖅᓱᖅᓗᑎᒃ ᑐᓂᓚᐅᖅᑕᖏᑦ, ᑖᒃᑯᐊ ᐃᓱᒪᖅᓱᖅᓗᑎᒃ ᑐᓂᔭᐅᔪᒃᓴᐅᕗᑦ ᑐᒃᓯᐊᖅᕕᒡᔪᐊᒧᑦ ᒎᑎᒥᖕᓄᑦ ᔪᕉᓴᓚᒦᑦᑐᒧ. 
17ᑍᒤᒻᒪᑦ, ᐃᒃᐱᒍᓱᑦᓯᐊᖅᓗᓯ ᑮᓇᐅᔧᑦ ᓂᐅᕕᐅᑎᒋᔭᒃᓴᕆᕙᓯ ᑲᒪᑦᓯᐊᖅᓗᓯ ᐃᒻᒧᒃᓯᐅᒊᑦ ᐊᖑᓴᓪᓗᖏᓐᓄᑦ, ᓰᐲᓪᓗ ᐊᖑᓴᓪᓗᖏᓐᓄᑦ, ᓰᐲᓪᓗ ᓄᕐᕋᐅᔭᖏᓐᓄᑦ, ᓂᐊᖂᔭᒃᓴᓄᑦ, ᕔᓂᓄᓪᓗ ᑐᓂᕐᕈᑎᒋᔭᐅᔪᒃᓴᐅᕗᑦ ᑐᓂᕐᕈᓯᖅᕕᖕᒧᑦ ᑐᒃᓯᐊᖅᕕᒡᔪᐊᒧᑦ ᔪᕉᓴᓚᒦᑦᑐᒧᑦ. 
18ᐊᑐᕈᓐᓇᕆᕙᓯᓗ ᓈᒻᒪᒐᓱᒋᔭᑦᓯᓐᓄᑦ ᓯᐅᓪᕕᕇᑦ ᒎᓗᐃᓪᓗ ᐊᒥᐊᒃᑯᐃᑦ ᐃᓅᖃᑎᑦᓯ ᓄᓇᖅᑲᑎᑦᓯᓗ ᐊᑐᕈᒪᔭᖏᓐᓄᑦ, ᒎᑎᐅᑉ ᐱᔪᒪᔭᖓ ᐱᖁᔨᓂᖓᓗ ᒪᓕᒡᓗᒍ. 
19ᑖᒃᑯᐊ ᑐᓂᔭᒃᓴᕆᕙᑎᑦ ᒎᑎᒧᑦ ᔪᕉᓴᓚᒦᑦᑐᒧᑦ ᑐᒃᓯᐊᖅᕕᒡᔪᐊᒥ ᐱᓇᓱᐊᕈᑎᒃᓴᓕᒫᑦ ᑐᓂᔭᐅᓯᒪᔪᑦ ᐃᓕᖕᓄᑦ ᐊᑐᖅᑕᐅᖁᓪᓗᒋᑦ ᑐᒃᓯᐊᖅᕕᒡᔪᐊᒥ ᑐᒃᓯᐊᖅᑎᑦᓯᔪᖃᖅᑎᓪᓗᒍ. 
20ᓱᓇᑐᐃᓐᓇᒥᒡᓗ ᐱᔭᕆᐊᖃᒃᑲᓐᓂᑐᐊᕈᕕᑦ ᑐᒃᓯᐊᖅᕕᒡᒧᑦ ᐊᑐᒐᒃᓴᓂᒃ, ᐊᖓᔪᖅᑳᖅᔪᐊᑉ ᑮᓇᐅᔭᖁᑎᖏᓐᓂᑦ ᐱᔪᓐᓇᖅᐳᑎᑦ ᐊᑭᓕᐅᑎᒋᓗᒋᑦ. 
21ᐅᕙᖓ ᓇᖕᒥᓂᖅ ᐋᕐᑕᔮᒃᓯ, ᐊᖓᔪᖅᑳᖅᔪᐊᖅ, ᐱᖁᔨᕗᖓ ᑮᓇᐅᔭᓂᒃ ᑲᒪᔨᓕᒫᓂᒃ ᓄᓇᓕᖕᓂ ᐊᕕᒃᑐᖅᓯᒪᔪᓂ ᐃᕗᕅᑎᐅᑉ ᓴᐅᒥᖔᖓᓂᒥᐅᓂᒃ ᑐᓂᓯᔪᓐᓇᖁᓪᓗᒋᑦ ᑕᕝᕙᑦᓴᐅᑎᒋ ᐄᓱᕋᒧᑦ, ᑐᓂᕐᕈᓯᖅᑎᑦᓯᔨᒧᑦ ᒎᑎᐅᓪᓗ ᕿᓚᖕᒦᑦᑑᑉ ᐱᖁᔭᖏᓐᓂᒃ ᐃᓕᓯᒪᔪᒧᑦ, ᐱᔪᒪᔭᓕᒫᖏᓐᓂᒃ ᑲᑦᓱᖎᖅᓯᒪᑦᓯᐊᖅᓗᓯ ᐂᑦᑐᐃᔪᒃᓴᐅᕗᓯ. 
227,500-ᓂᒃ ᐅᖁᒤᓐᓂᓕᖕᓂᒃ ᓯᐅᓪᕕᕆᓂᒃ, 500-ᓂᒃ ᖃᑦᑕᓂᒃ ᓂᐊᖂᔭᒃᓴᓂᒃ, 550-ᓂᒃ ᖃᓪᓗᑎᓂᒃ ᕔᓂᓂᒃ, 550-ᓂᒃ ᖃᓪᓗᑎᓂᒃ ᓇᐹᖅᑑᑉ ᐅᖅᓱᖓᓂᒃ, ᑕᕆᐅᕐᖕᒥᒡᓗ ᐱᔪᒪᔭᓕᒫᒥᓂᒃ ᐃᓱᓕᕝᕕᖃᖏᓪᓗᒍ. 
23ᖃᓄᑐᐃᓐᓇᖅ ᒎᑎᐅᑉ ᕿᓚᒃᒦᑦᑑᑉ ᐱᖁᔨᑦᔪᑎᒋᔭᖏᓐᓂᒃ ᑐᒃᓯᐊᖅᕕᖁᑎᒥᓄᑦ, ᑲᒪᑦᓯᐊᖅᑐᒃᓴᐅᕗᓯ ᐱᓇᓱᐊᑦᓯᐊᖅᓗᓯᓗ ᒎᑎᐅᑉ ᕿᓚᖕᒦᑦᑑᑉ ᑐᒃᓯᐊᖅᕕᖁᑎᖓᓄᑦ. ᐅᕙᓐᓄᓪᓗ ᓂᓐᖓᐅᒻᒪᑦᔪᑎᒃᓴᖃᖁᓇᒍ ᑭᖑᓂᓐᓂᓗ ᐊᐅᓚᑦᓯᖃᑦᑕᓛᖅᑐᓄᑦ. 
24ᑖᒃᓰᔭᖅᑎᑦᓯᔪᒃᓴᐅᓐᖏᓚᓯ ᑐᓂᕐᕈᓯᖅᑎᑦᓯᔨᓂᒃ, ᓕᕔᑎᓂ, ᐃᓐᖏᖅᑎᓂᒃ, ᖃᐅᔨᓴᖅᑎᓂᒃ, ᐃᖅᑲᓁᔭᖅᑎᓂᒃ ᓇᓪᓕᐊᓐᓂᒡᓘᓐᓃᑦ ᑐᒃᓯᐊᖅᕕᒡᔪᐊᒧᑦ ᐊᑕᔪᓂᒃ. 
25ᐃᕝᕕᓪᓗ ᐄᓱᕌ, ᓯᓚᑐᓃᑦ ᐊᑐᖅᓗᒍ ᒎᑎᐅᑉ ᑐᓂᓚᐅᖅᑕᖓ ᐃᓕᖕᓄᑦ, ᑎᓕᓯᔪᒃᓴᐅᕗᑎᑦ ᑲᒪᔨᐅᓂᐊᖅᑐᓂᒃ ᓯᕗᓕᖅᑎᓂᒃ ᐃᖅᑲᖅᑐᐃᔨᓂᒡᓗ ᐊᐅᓚᑦᓯᔪᒃᓴᓂᒃ ᐃᓄᖕᓂᒃ ᐃᕗᕅᑎᐅᑉ ᓴᐅᒥᖔᖓᓂᒥᐅᓂᒃ ᐃᓅᔪᓂᒃ ᒎᑎᑦᓯ ᐱᖁᔭᖏᑦ ᒪᓕᒡᓗᒋᑦ ᐃᓕᓐᓂᐊᖅᑎᑦᓯᔪᒃᓴᐅᕗᓯᓗ ᐱᖁᔭᓂᒃ ᖃᐅᔨᒪᖏᑦᑐᓂᒃ. 
26ᓇᓪᓕᐊᑦ ᒎᑎᑦᓯ ᐱᖁᔭᖓᓂᒃ ᓈᓚᖏᑦᑐᖅ ᐊᖓᔪᖅᑳᐅᕕᑦᑕᓘᓐᓃᑦ ᐱᖁᔭᖏᓐᓂᒃ, ᑖᓐᓇ ᓱᒋᐊᖅᑕᐅᑦᓴᐅᑎᒋᔪᒃᓴᐅᕗᖅ: ᑐᖁᑕᐅᓗᓂ ᐊᐅᓪᓚᕈᑦᔭᐅᓪᓗᓂᓘᓐᓃᑦ ᐅᕝᕙᓗ ᐱᖁᑎᖏᓐᓂᒃ ᐊᖅᓵᖅᑕᐅᓪᓗᓂ ᑎᒍᔭᐅᓗᓂᓘᓐᓃ.”
27ᐄᓱᕋ ᐅᖃᓚᐅᖅᐳᖅ, “ᐊᑕᓂᖅ ᓂᖅᑐᖅᑕᐅᓕ, ᓯᕗᓕᕕᓂᑦᑕ ᒎᑎᖓ ᐊᖓᔪᖅᑳᖅᔪᐊᖅ ᑍᒫᒃ ᐅᐱᒍᓱᒍᓐᓇᖅᑎᒻᒪᒍ ᐱᐅᓯᑎᑦᓯᓗᓂᓗ ᐊᑕᓂᐅᑉ ᑐᒃᓯᐊᖅᕕᒡᔪᐊᖓᓂᒃ ᔪᕉᓴᓚᒦᑦᑐᒥᒃ. 
28ᒎᑎᐅᓪᓗ ᓮᒻᒪᖅᑎᑦᓯᓂᖓᓄᑦ ᐊᖓᔪᖅᑳᖅᔪᐊᒧᑦ ᑲᑎᒪᔨᖁᑎᖏᓐᓄᓪᓗ ᐱᑦᓯᐊᖅᑕᐅᕗᖓ, ᐱᓯᑎᖅᔪᐊᓄᓪᓗ ᐱᓇᓱᐊᖅᑎᓕᒫᖏᓐᓂᑦ. ᑖᒃᑯᓄᖓ ᐱᕙᓪᓕᖅᑎᑕᐅᕗᖓ ᐊᑕᓂᑦᑕᓗ ᒎᑎᐅᑉ ᑐᓂᓯᕕᒋᓚᐅᖅᐹᖓ ᓯᕘᕋᖏᓐᓂᕐᖕᒥᒃ, ᑲᔪᖏᖅᓴᓚᐅᕋᒃᑭᑦ ᐄᓴᕅᓕᒥᐅᑉ ᑭᖑᕚᖏᑕ ᐊᖓᔪᖅᑳᖏᑦ ᐅᑎᖃᑕᐅᔪᓐᓇᖁᓪᓗᒋᑦ ᐅᕙᓐᓄᑦ.”
