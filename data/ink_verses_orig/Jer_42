1ᐅᓇᑕᖅᑐᒃᓮᑦ ᐊᖓᔪᖅᑳᖏᑦ ᔪᕼᐋᓇᓂᓗ ᑲᕆᐊᑉ ᐃᕐᖕᓂᖓ, ᐊᔭᕅᐊᓗ ᕼᐅᓮᐊᐅᑉ ᐃᕐᖕᓂᖓ ᔨᕆᒤᐊᒧᐊᖅᐳᑦ ᐃᓄᑐᐃᓐᓇᕐᖕᓂᒃ ᐃᓚᖃᖅᓗᑎᒃ ᒥᑭᓐᓂᖅᐹᒥᑦ ᐱᔪᓐᓇᕐᖕᓂᖅᐹᖅ ᑎᑭᓪᓗᒍ. 
2ᔨᕆᒤᐊᒧᓪᓗ ᐅᖃᖅᐳᑦ, “ᑐᒃᓯᕋᐅᑎᒋᔪᒪᔭᑦᑎᓐᓂᒃ ᐊᖏᖅᑕᐅᔪᒪᒐᓗᐊᕋᑦᑕ, ᑐᒃᓯᐅᑦᔭᐅᔪᒪᓪᓗᑕ ᐊᑕᓂᕐᖕᒧᑦ ᒎᑎᑦᑎᓐᓄᑦ, ᐃᓅᔪᑑᓕᖅᑐᒍᑦ ᑐᒃᓯᐅᑦᔭᐅᔪᒪᒐᑦᑕ, ᐃᓄᒋᐊᓚᐅᕋᓗᐊᖅᓗᑕ ᖃᑦᓰᓐᓇᐅᓕᕋᑦᑕ ᑕᑯᓐᓇᕋᕕᑦ. 
3ᐊᑕᓂᕐᖕᒧᑦ ᑐᒃᓯᐅᑦᔭᐅᔪᒪᕗᒍᑦ ᒎᑎᑦᑎᓐᓄᑦ ᖃᐅᔨᔪᒪᓪᓗᑕ ᓇᒧᓐᖓᐅᔪᒃᓴᐅᖕᒪᖔᑦᑕ ᖃᓄᖅᓗ ᐱᔪᒃᓴᐅᖕᒪᖔᑦᑕ.”
4ᔨᕆᒤᐊᐅᑉ ᑭᐅᕔᑦ, “ᑐᓴᐅᒪᕙᒋᑦ ᑕᑯᒋᑦ, ᑐᒃᓯᐊᕐᖕᓂᐊᖅᐳᖓ ᐊᑕᓂᕐᖕᒧᑦ ᒎᑎᑦᑎᓐᓄᑦ ᑐᒃᓯᐅᑦᔭᐅᔪᒪᓂᓯ ᒪᓕᒡᓗᒍ, ᖃᓄᑐᐃᓐᓇᖅ ᐊᑕᓂᖅ ᑭᐅᒃᐸᑦ ᐅᖃᐅᑎᓂᐊᖅᐸᒋᑦ, ᐅᖃᐅᓯᖃᖅᑍᓕᓂᐊᓐᖏᓚᖓ ᐃᓕᑦᓯᓐᓄᑦ.”
5ᑖᒃᑯᐊᓗ ᔨᕆᒤᐊᒧᑦ ᐅᖃᖅᐳᑦ, “ᐊᑕᓂᐅᑉ ᖃᐅᔨᑦᔪᑎᒃᓴᕆᓂᐊᓕᖅᐹᑎᒍᑦ ᐊᖅᑯᑎᒋᓗᓂᑎᑦ ᐅᕙᑦᑎᓐᓄᑦ ᒪᓕᒃᑕᐅᖁᔭᖏᓐᓂᒃ ᓈᓚᖏᒃᑯᑦᑕ. 
6ᐊᑕᓂᐅᑉ ᒎᑎᑦᑕ ᐅᖃᖅᑕᐅᑎᑕᖏᑦ ᐅᕙᑦᑎᓐᓄᑦ ᖁᕕᐊᓇᕋᓗᐊᖅᐸᑕ ᖁᕕᐊᓇᖏᒃᑲᓗᐊᖅᐸᑕᓗ ᐊᑕᓂᐅᑉ ᓂᐱᖓ ᓈᓚᖕᓂᐊᖅᐸᕗᑦ, ᐊᑕᓂᐅᑉ ᒎᑎᑦᑕ ᓂᐱᖓᓂᒃ, ᓈᓚᒃᑯᑦᑕ ᖃᓄᐃᖏᑦᓯᐊᕐᖕᓂᐊᕋᑦᑕ.”
7ᐅᓪᓗᐃᑦ ᖁᓕᑦ ᐊᓂᒍᖅᑎᓪᓗᒋᑦ ᐊᑕᓂᖅ ᔨᕆᒤᐊᒧᑦ ᐅᖃᖅᐳᖅ; 
8ᔪᕼᐋᓇᓂᒃᑯᑦ ᑲᕆᐊᑉ ᐃᕐᖕᓂᖓ ᐅᓇᑕᖅᑐᒃᓮᓪᓗ ᐊᖓᔪᖅᑳᒻᒪᕆᖏᑦ ᐃᓚᒋᔭᖏᑦ, ᐃᓄᐃᓪᓗ ᐱᓪᓚᕆᐅᖏᑦᑐᑦ ᐱᓪᓚᕇᓪᓗ ᔨᕆᒤᐊᐅᑉ ᑲᑎᖁᕔᑦ. 
9ᐅᖃᐅᑎᓪᓗᒋᓪᓗ, “ᐊᑕᓂᖅ ᐄᓴᕅᓕᒥᐅᑦ ᒎᑎᖓᑦ ᑐᒃᓯᐊᖅᕕᐅᖁᓚᐅᕋᑦᓯᐅᒃ ᐃᒫᒃ ᐅᖃᖅᐳᖅ, 
10ᓄᓇᒥ ᑕᒫᓃᖏᓐᓇᕈᑦᓯ, ᐱᕈᖅᐸᓪᓕᐊᑎᓐᓂᐊᖅᐸᑦᓯ ᓄᖑᑉᐸᓪᓕᐊᑎᖏᓪᓗᓯ, ᐱᕈᖅᑎᑦᓱᒪᕙᑦᓯ ᓄᖑᑦᓱᒪᓐᖏᓚᑦᓯ, ᐊᓯᕈᖅᑕᐅᓇᖅᑐᒧᑦ ᑎᑭᑎᑦᓯᓂᕆᓚᐅᖅᑕᕋ ᐅᒡᒍᐊᕈᑎᒋᒐᒃᑯ. 
11ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦ ᑲᑉᐱᐊᒋᑦᑍᓕᓯᐅᒃ, ᐱᖃᑎᒋᒐᑦᓯ ᐱᐅᓕᓂᐊᖅᐸᑦᓯ ᐱᔪᓐᓇᕐᖕᓂᖓᓂᓪᓗ ᓴᐳᑎᓯᒪᓂᐊᖅᐸᑦᓯ. 
12ᓂᑲᒍᓱᒃᑎᐅᒐᒪ, ᓂᑲᒍᓱᒃᑎᓐᓂᐊᕆᕙᕋ ᐃᓕᑦᓯᓐᓂᒃ ᓄᓇᑦᓯᓐᓄᑦ ᐅᑎᖅᑎᑦᓱᒫᖅᐸᑦᓯ.
13ᐅᖃᓕᕈᑦᓯᓕ, ‘ᓄᓇᖃᑦᔮᓐᖏᓚᒍᑦ ᑕᒫᓂ,’ ᐊᑕᓂᐅᓪᓗ ᒎᑎᑦᓯ ᓂᐱᖓ ᓈᓚᖏᒃᑯᑦᓯᐅᒃ, 
14ᐅᖃᓕᖅᓗᓯᓗ, ‘ᐋᒃᑲᓕ ᐃᑦᔨᑉᑎᒥ ᓄᓇᖃᕆᐊᖅᑐᖔᕐᖕᓂᐊᖅᐳᒍᑦ, ᐅᓇᑕᖅᑐᓂᒃ ᑕᑯᕙᖕᓂᐊᕈᓐᓃᕋᑦᑕ, ᐅᓇᑕᕆᐊᓕᖅᑐᓪᓗ ᑎᑦᑐᓚᐅᑎᖏᓐᓂᒃ ᑐᓵᕙᒍᓐᓃᖅᓗᑕ, ᑳᒃᐸᒍᓐᓃᖅᓗᑕᓗ ᑍᑲᓂ ᓄᓇᖃᕐᖕᓂᐊᖅᐳᒍᑦ.’ 
15ᔫᑕᒥ ᐊᒥᐊᒃᑰᔪᓯ ᐊᑕᓂᐅᑉ ᐅᖃᐅᓯᖏᑦ ᑐᓴᓕᖅᓯᐅᒃ, ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ, ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ‘ᐃᑦᔨᑉᑎᒥᐅᑕᐅᔪᒪᓪᓚᕆᒃᑯᑦᓯ ᐃᑦᔨᑉᑎᒧᐊᓕᕆᑦᓯ ᓄᓇᑖᕆᐊᖅᑐᖅᓗᓯ, 
16ᑍᑯᓐᖓᕈᑦᓯᓕ ᐅᓇᑕᖅᑕᐅᓂᕐᖕᒧᑦ ᓯᕘᕋᒋᔭᑦᓯᓐᓄᑦ ᐅᓇᑕᖅᑐᓄᑦ ᑐᖁᑕᐅᔪᒫᖅᐳᓯ ᐃᑦᔨᑉᑎᐅᑉ ᓄᓇᖓᓂ, ᑳᖃᑦᑕᕆᐊᒃᓴᖅᓗ ᓯᕘᕋᒋᔭᓯ ᐱᖅᓕᕋᕈᒫᖅᐳᓯ, ᐃᑦᔨᑉᑎᒥᓗ ᑐᖁᔪᒫᖅᐳᓯ. 
17ᐃᓄᓕᒫᑦ ᐃᑦᔨᑉᑎᒥᐅᑕᐅᔪᒪᔪᑦ ᑐᖁᕋᕈᒫᖅᐳᑦ ᐅᓇᑕᕐᖕᓂᒃᑯᑦ, ᐱᖅᓕᕋᖅᓗᑎᒃ, ᐋᓐᓂᐊᓇᖅᑐᓄᓪᓘᓐᓃᑦ, ᐊᑕᐅᓯᕐᖕᒥᒡᓘᓐᓃᑦ ᐊᓐᓇᒍᓐᓇᖅᑐᖃᕈᒫᓐᖏᓚᖅ ᑲᑉᐱᐊᓇᖅᑐᓄᑦ ᑎᑭᑎᒐᔭᖅᑕᓐᓄᑦ.’
18ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐄᓴᕅᓕᒥᐅᑦ ᒎᑎᖓᑦ ᐃᒫᒃ ᐅᖃᖅᐳᖅ, ᑍᒫᒃᑕᐅᖅ ᔪᕉᓴᓚᒥᐅᓄᑦ ᓂᓐᖓᕕᒡᔪᐊᕐᖕᓂᕋ ᓴᖅᑭᑎᓚᐅᕋᒃᑯ, ᐃᓕᑦᓯᓐᓄᑦᑕᐅᖅ ᓴᖅᑭᑎᑦᓱᓐᓇᕆᕙᕋ ᐃᑦᔨᑉᑎᒧᐊᕐᖕᓂᐊᕈᑦᓯ. ᑕᑯᔪᒥᓇᖅᑑᔪᒫᓐᖏᓚᓯ ᐃᓄᖕᓄᓪᓗ ᒥᑕᐅᑎᒋᔭᒃᓴᐅᔪᒫᖅᐳᓯ ᐅᖃᕐᖕᓂᖅᓘᑎᒃᓴᐅᓗᓯᓗ, ᓄᓇᓯᓗ ᑕᒪᓐᓇ ᑕᑯᒃᑲᓐᓂᕈᓐᓇᕈᒫᓐᖏᓚᓯᐅᒃ.”
19“ᐃᓕᑦᓯ ᔫᑕᒥ ᐊᒥᐊᒃᑰᔪᓯ, ᐊᑕᓂᐅᑉ ᐅᖃᐅᑎᕚᓯ, ᐃᓂᖅᑎᖅᓗᓯ ᐃᑦᔨᑉᑎᒧᐊᖁᓐᖏᓚᑦᓯ. ᖃᐅᔨᓕᕆᑦᓯ ᖁᓚᕐᖕᓇᖏᑦᑐᒥᒃ ᐅᓪᓗᒥ ᐃᓂᖅᑎᕋᑦᓯ. 
20ᑕᒻᒪᖅᐳᓯ ᐊᖏᔪᒥᒃ, ᑐᒃᓯᐅᑦᔭᐅᔪᒪᓯᒪᒐᑦᓯ ᐊᑕᓂᕐᖕᒧᑦ ᒎᑎᑦᑎᓐᓄᑦ, ᐊᖏᖅᓯᒪᕗᓯᓗ ᐅᖃᐅᓯᕆᔭᖏᓐᓂᒃ ᓈᓚᒍᒪᓪᓗᓯ. 
21ᒫᓐᓇᓕ ᐅᖃᐅᑎᓕᕋᑦᓯ ᐊᑕᓂᐅᑉ ᒎᑎᑦᑕ ᐅᖃᐅᓯᕆᔭᐅᖁᔭᖏᓐᓂᒃ, ᓈᓚᓐᖏᓚᓯ ᐊᑕᓂᐅᑉ ᓂᐱᖓᓂᒃ. 
22ᑍᒤᒻᒪᑦ ᖃᐅᔨᓕᕆᑦᓯ ᓄᓇᒋᔪᒪᔭᑦᓯᓐᓂᒃ ᓄᓇᑖᕋᓗᐊᕈᑦᓯ ᑐᖁᔪᒫᖅᐳᓯ, ᐅᓇᑕᕐᖕᓂᒃᑯᑦ, ᑳᖕᓇᖅᑐᖅᔪᐊᒃᑯᑦ, ᐋᓐᓂᐊᓇᖅᑐᒃᑯᓪᓗ.”
