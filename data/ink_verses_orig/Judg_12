1ᐃᕗᕅᒥᐅᑦ ᑭᖑᕚᖏᑕ ᐃᓄᖏᑦ ᐅᓇᑕᕆᐊᕐᖕᓂᕐᖕᒧᑦ ᐸᕐᖕᓇᓚᐅᖅᐳᑦ, ᔪᐊᕐᑕᓂᐅᓪᓗ ᑰᖓᓂᒃ ᐃᑳᖅᓗᑎᒃ ᔭᐴᓂᐊᒧᐊᖅᐳᑦ ᐅᖃᖅᓗᑎᒡᓗ ᔨᑉᑕᒧᑦ, “ᓱᖕᒪᑦ ᐃᑳᖅᓗᑎᑦ ᐅᓇᑕᕆᐊᓚᐅᖅᐲᑦ ᐊᒧᓁᑎᒥᐅᓂᒃ ᐅᕙᑦᑎᓐᓂᒃᓗ ᐃᓚᖃᕈᒪᓗᑎᑦ ᕾᖁᔨᓇᑎᑦ? ᐃᒡᓗᐃᑦ ᐃᓂᒋᔧᑦ ᐃᑯᐊᓪᓚᖕᓂᐊᖅᐸᕗᑦ ᐃᑯᒪᒧᑦ.”
2ᔨᑉᑕᐅᑉ ᐅᖃᐅᑎᕔᑦ, “ᐃᓄᖁᑎᒃᑲ ᐊᑭᕋᖅᑑᑎᒃᓴᖃᓚᐅᕐᖕᒪᑕ ᐊᒧᓁᑎᒥᐅᓂᒃ, ᕾᖁᔨᓚᐅᕋᓗᐊᖅᐳᖓ ᐃᓕᑦᓯᓐᓂᒃ ᓴᐳᑦᔨᓚᐅᓐᖏᓚᓯᓕ ᐅᕙᑦᑎᓐᓂᒃ ᑍᒃᑯᓇᓐᖓᑦ. 
3ᖃᐅᔨᒐᒪᓕ ᓴᐳᑦᔨᓇᓱᐊᕐᖕᓂᐊᖏᓐᓂᑦᓯᓐᓂᒃ, ᐃᓅᓯᕋ ᐊᑦᑕᕐᖕᓇᖅᑐᒦᑎᓚᐅᖅᐸᕋ, ᐃᑳᖅᓗᖓᓗ ᔪᐊᕐᑕᓂᒥᒃ ᐅᓇᑕᕆᐊᓚᐅᖅᐳᖓ ᐊᒧᓁᑎᓂᒃ, ᐊᑕᓂᐅᓪᓗ ᓵᓚᖃᖅᑎᓚᐅᖅᐹᖓ ᑖᒃᑯᓂᖓ; ᓱᖕᒪᓪᓕ ᕾᕕᓯ ᐅᓇᑕᕆᐊᖅᑐᖅᓗᖓ ᒫᓐᓇ?” 
4ᔨᑉᑕᐅᑉ ᒋᓕᐊᑎᒥᐅᑦ ᐊᖑᑎᓕᒫᑦ ᑲᑎᑎᑉᐰᑦ, ᐅᓇᑕᖅᐰᓪᓗ ᐃᕗᕅᒥᐅᑦ ᓵᓚᒋᓪᓗᒋᓪᓗ. ᐃᕗᕅᒥᐅᑦ ᐅᖃᓚᐅᕐᖕᒪᑕ, “ᒋᓕᐊᑦᒥᐅᖑᔪᓯ ᐃᕗᕅᒦᑦᑐᓯ ᒫᓇᓯᒃᑯᓪᓗ ᕿᒤᓯᒪᕗᓯ ᐃᕗᕅᒥᒃ!” 
5ᕿᒫᖁᓇᒋᓪᓕ ᐃᕗᕅᒥᐅᑦ ᒋᓕᐊᑎᒥᐅᑦ ᑎᒍᓚᐅᖅᐰᑦ ᐃᑳᖅᕕᖕᓂ ᔪᐊᕐᑕᓂᐅᑦ ᑰᖓᓂ. ᐃᕗᕅᒥᐅᑦ ᑭᖑᕚᖏᑦ ᕿᒫᓇᓱᒃᑐᑦ ᐅᖃᖅᐸᓚᐅᖅᐳᑦ, “ᐃᑳᖅᑎᓐᖓ.” ᒋᓕᐊᑎᒥᐅᓪᓕ ᐊᖑᑎᑦ ᐊᐱᕆᖃᑦᑕᓚᐅᖅᐰᑦ, “ᐃᕗᕅᒥᐅᖑᕖᑦ?” ᐅᖃᖅᐸᑦ, “ᐃᕗᕅᒥᐅᖑᓐᖏᓚᖓ,” 
6ᐅᖃᐅᑦᔭᐅᖃᑦᑕᓚᐅᖅᐳᑦ ᐅᖃᕆᑦ, “ᓯᐳᓕᑎ.” ᐅᖃᖃᑦᑕᓚᐅᖅᐳᓪᓕ, “ᓯᐳᓕᑦ” ᐱᐅᓯᕐᖕᒥᑐᑦ ᐅᖃᑦᓯᐊᕈᓐᓇᖏᓐᓇᒥᐅᒃ. ᑎᒍᔭᐅᕙᓚᐅᖅᐳᑦ ᑐᖁᑕᐅᓪᓗᑎᒡᓗ ᔪᐊᕐᑕᓂᐅᑉ ᑰᖓᑕ ᐃᑳᖅᕕᖏᓐᓂ. ᑍᑦᓱᒪᓂ 42,000-ᐃᑦ ᐃᕗᕅᒥᐅᑦ ᑐᖁᑕᐅᓚᐅᖅᐳᑦ.
7ᔨᑉᑕ ᐄᓴᕅᓕᒥᐅᓂᒃ ᑕᓯᐅᖅᓯᓚᐅᖅᐳᖅ ᐊᕐᕌᒍᓂᒃ ᐱᖓᓲᔪᖅᑐᓂᒃ. ᒋᓕᐊᑎᒥᐅᑕᖅᓗ ᔨᑉᑕ ᑐᖁᖕᒪᑦ ᐃᓗᕕᖅᑕᐅᕗᖅ ᓄᓇᒥᓂ ᒋᓕᐊᑎᒥ.
8ᔨᑉᑕᐅᑉ ᑭᖑᓂᖓᓂ, ᐃᑉᓴᓐ ᐱᑦᓕᐊᒥᐅᑕᖅ ᐄᓴᕅᓕᒥᐅᓂᒃ ᑕᓯᐅᖅᓯᓚᐅᖅᐳᖅ. 
9ᐃᕐᖕᓂᖃᓚᐅᖅᐳᖅ 30-ᓂᒃ, ᐸᓂᖃᖅᓗᓂᓗ 30-ᓂᒃ. ᐸᓂᓕᒫᓂ ᐂᑦᑑᑎᒋᓚᐅᖅᐰᑦ ᓄᓕᐊᖅᑖᕆᔭᐅᓪᓗᑎᒃ ᐃᓚᖏᑕ ᐊᓯᖏᓐᓄᑦ, ᐊᕐᖕᓇᓂᒡᓗ 30-ᓂᒃ ᐃᓚᖏᑕ ᐊᓯᖏᓐᓂᒃ ᑎᑭᑎᑦᓯᓚᐅᖅᐳᒃ ᓄᓕᐊᖅᑖᕆᔭᐅᖁᓪᓗᒋᑦ ᐃᕐᖕᓂᕐᖕᒥᓄᑦ ᐃᑉᓴᓇᐅᓪᓗ ᐄᓴᕅᓕᒥᐅ ᑕᓯᐅᓚᐅᖅᐰᑦ ᐊᕐᕌᒍᓂᒃ 7-ᓂᒃ. 
10ᐃᑉᓴᓐᓗ ᑐᖁᖕᒪᑦ ᐃᓗᕕᖅᑕᐅᓚᐅᖅᐳᖅ ᐱᑦᓕᐊᒻᒥ.
11ᐃᑉᓴᓇᐅᑉ ᑭᖑᓂᖓᒍᑦ, ᐃᓘᓐ ᔨᐳᓗᓂᐅᑉ ᑭᖑᕚᖓᑕ ᐄᓴᕅᓕᒥᐅᑦ ᑕᓯᐅᓚᐅᖅᐰᑦ ᐊᕐᕌᒍᓂᒃ ᖁᓕᓂᒃ. 
12ᐃᓘᓐᓗ ᑐᖁᖕᒪᑦ ᐃᓗᕕᖅᑕᐅᓚᐅᖅᐳᖅ ᐂᔭᓚᓐᓂᒥ ᔨᐳᓗᓂᐅᑉ ᓄᓇᖓᓂ.
13ᐃᓚᓐᓗ ᑭᖑᓂᖓᓂ, ᐊᑉᑖᓐ ᕼᐃᓕᐅᓕᐅᑉ ᐃᕐᖕᓂᖓ ᐱᕋᑐᓁᑎᒥᐅᖅ ᐄᓴᕅᓕᒥᐅᓂᒃ ᑕᓯᐅᖅᓯᓚᐅᖅᐳᖅ. 
14ᐃᕐᖕᓂᖃᓚᐅᖅᐳᖅ 40-ᓂᒃ ᐃᕐᖑᑕᖃᖅᓗᓂᓗ ᐊᖑᑎᓂᒃ 30-ᓂᒃ, ᑖᒃᑯᐊᓗ ᕿᒧᒃᓯᐅᑎᖃᓚᐅᖅᐳᑦ ᓯᐅᑎᖅᑯᖅᑐᔪᓂᒃ 70-ᓂᒃ. ᐊᑉᑐᓐ ᑕᓯᐅᖅᓯᓚᐅᖅᐳᖅ ᐄᓴᕅᓕᒥᐅᓂᒃ ᐊᕐᕌᒍᓂᒃ 8-ᓂᒃ, 
15ᐊᑉᑖᓐᓗ ᕼᐃᓕᐅᓕᐅᑉ ᐃᕐᖕᓂᖓ ᑐᖁᖕᒪᑦ ᐃᓗᕕᖅᑕᐅᓚᐅᖅᐳᖅ ᐱᕋᑐᓁᒥ ᐃᕗᕅᒥᐅᑦ ᓄᓇᖓᓂ ᖃᖅᑲᓕᖕᒥ ᐊᒪᓕᑬᑎᑦ ᓄᓇᖓᓂ.
