1ᑕᕝᕙ ᑍᕕᑎ ᕿᒫᕗᖅ ᓁᐅᑎᒥᑦ ᕌᒪᒦᑦᑐᒥᑦ, ᔫᓇᑕᓂᒧᓪᓗ ᐂᓪᓗᓂ ᐅᖃᐅᑎᕚ, “ᓱᓚᐅᖅᐳᖔ? ᐱᐅᖏᑦᑐᒥᒃ ᐸᓯᔭᒃᓴᐅᑦᔪᑎᖃᖅᐳᖔ? ᓱᓇᒥᒃ ᐊᔪᖅᑐᓕᓚᐅᖅᐳᖓ ᐊᑖᑕᖕᓄᑦ, ᐃᓅᓯᓐᓂᒃ ᑐᖁᑕᐅᓇᓱᐊᕈᑎᒃᓴᒥᒃ?”
2ᔫᓇᑕᓂ ᑭᐅᕗᖅ, “ᑕᒪᓐᓇ ᐃᓱᒪᒋᔭᕆᐊᖃᓐᖏᑍᑦ! ᑐᖁᓂᐊᓐᖏᓚᑎᑦ. ᑕᑯᒋᑦ, ᐊᑖᑕᒪ ᐅᖃᐅᑎᖃᑦᑕᖅᐹᖓ ᓱᓇᓕᒫᓂᒃ, ᐱᒻᒪᕆᐅᒃᐸᑦ ᐱᒻᒪᕆᐅᖏᑉᐸᓪᓘᓐᓃᑦ, ᖃᓄᐃᒻᒪᓪᓕ ᐊᑖᑕᒪ ᑕᒪᓐᓇ ᐃᔨᖅᓯᒪᒐᔭᖅᐹ ᐅᕙᓐᓂᑦ? ᑍᒤᑦᔮᓐᖏᓚᖅ.”
3ᑍᕕᑎᓕ ᑭᐅᕗᖅ, “ᐊᑖᑍᑦ ᖃᐅᔨᒪᑦᓯᐊᖅᐳᖅ ᖃᓄᖅ ᐱᑦᓯᐊᖅᑎᒋᖕᒪᖔᖅᐱᑦ ᐅᕙᓐᓂᒃ, ᐃᓱᒪᖃᖅᐳᖅᓕ, ‘ᔫᓇᑕᓂ ᑕᒪᑐᒥᖓ ᖃᐅᔨᑎᑕᐅᑦᑍᓕᓕ, ᕿᒃᓵᓕᖁᓇᒍ.’ ᓱᓕᑦᓯᐊᖅᐳᖓ, ᐊᑕᓂᐅᑉ ᐆᒪᓂᖓᒍᑦ ᐃᕝᕕᓪᓗ, ᑐᖂᑉ ᐊᓪᓗᕆᐊᕐᖕᓂᖓᓃᓕᕋᒪ.”
4ᑕᕝᕙ ᔫᓇᑕᓂ ᐅᖃᓕᖅᐳᖅ ᑍᕕᑎᒧᑦ, “ᓱᓇᒥᒃ ᐱᓇᓱᐊᖁᔨᑐᐊᕈᕕᑦ, ᐱᓇᓱᐊᕈᓐᓇᖅᐳᖓ.”
5ᑍᕕᑎ ᐅᖃᖅᐳᖅ ᔫᓇᑕᓂᒧᑦ, “ᑕᑯᒋᑦ, ᖃᐅᒃᐸᒃ ᑕᖅᑭᓂᕋᑖᖅ ᓇᓪᓕᐅᓐᓂᖅᓯᐅᖅᑕᐅᔪᒫᖅᐳᖅ, ᐊᖓᔪᖅᑳᖅᔪᐊᖅᓗ ᓂᕆᖃᑎᒋᔭᕆᖃᓪᓚᕆᒃᐸᕋ; ᑍᑲᓃᖏᑦᓱᓐᓇᖅᑎᓚᐅᓐᖓ, ᐃᔨᖅᓯᒪᓂᐊᖅᐳᖓ ᐱᕈᖅᓰᕕᖕᒥ ᐅᓪᓘᑉ ᐱᖓᔪᐊᑕ ᐅᓐᓄᖓᓄᑦ ᑎᑭᓪᓗᒍ. 
6ᐊᑖᑍᑦ ᑭᓐᖑᐃᒃᐸᑦ ᐅᕙᓐᓂᒃ, ᐅᖃᐅᑎᔪᒫᖅᐸᑦ, ‘ᑍᕕᑎ ᐊᔪᐃᓐᓇᓚᐅᕐᖕᒪᑦ ᐊᖏᕐᕋᕈᓐᓇᖅᑎᑕᐅᔪᒪᓪᓗᓂ ᐱᑦᓕᐊᒻᒧᑦ ᐃᒡᓗᒐᓴᖁᑎᒥᓄᑦ; ᐃᓚᒌᓕᒫᑦ ᑐᓂᕐᕈᓯᕆᐊᖃᕐᖕᓂᖏᑕ ᐊᕐᕌᒍᑕᒫᑦ ᓇᓪᓕᐅᑎᓂᖓᓄᑦ.’ 
7ᐅᖃᖅᐸᑦ, ‘ᖃᓄᐃᖏᑦᑐᖅ!’ ᑕᕝᕙ ᐱᔩᑦ ᑲᑉᐱᐊᓇᖏᑦᑐᒦᓐᓂᐊᖅᐳᖅ; ᑭᓯᐊᓂᓕ ᓂᓐᖓᒃᐸᑦ, ᖃᐅᔨᒪᒐᔭᖅᐳᑎᑦ ᐱᐅᖏᑦᑐᒥᒃ ᐱᓇᓱᐊᕈᒪᓂᖓᓂᒃ. 
8ᑍᒤᒻᒪᑦ ᑕᒪᓐᓇ ᐱᑦᓯᐊᖅᓗᑎᑦ ᐱᓇᓱᐊᕈᒃ ᐱᑦᔪᑎᒋᓗᖓ, ᐱᔩᑦ ᐊᖏᕈᑎᒋᓯᒪᒐᕕᐅᒃ ᐊᑕᓂᕐᖕᒧᑦ. ᐸᓯᔭᒃᓴᐅᒍᒪᓕ, ᐃᕝᕕᑦ ᓇᖕᒥᓂᖅ ᑐᖁᑕᒃᓴᕆᕙᕐᖕᒪ; ᓱᖕᒪᑦ ᐊᑖᑕᖕᓄᐊᕈᑎᔭᒃᓴᕆᕕᖓ ᑐᖁᑕᐅᔭᖅᑐᖅᑎᓪᓗᖓ?”
9ᔫᓇᑕᓂᓗ ᐅᖃᖅᐳᖅ, “ᑍᒫᒃ ᐃᓱᒪᑦᑍᓕᒋᑦ! ᖃᐅᔨᒪᑦᓯᐊᕆᑦ ᐊᑖᑕᒪ ᐱᐅᖏᑦᑐᒥᒃ ᐱᓇᓱᐊᖅᕕᒋᔪᒪᒃᐸᑎᑦ, ᐅᖃᐅᑎᑦᑍᓕᒐᔭᓚᐅᖅᐱᒌᑦ?”
10ᑕᕝᕙ ᑍᕕᑎ ᔫᓇᑕᓂᒧᑦ ᐅᖃᖅᐳᖅ, “ᑭᓇᒧᓪᓕ ᑍᒪ ᐅᖃᐅᑦᔭᐅᓂᐊᖅᐳᖓ ᐊᑖᑍᑦ ᓂᓐᖓᐅᒪᓗᓂ ᑭᐅᒃᐸᑎᑦ?”
11ᔫᓇᑕᓂᓗ ᐅᖃᖅᐳᖅ ᑍᕕᑎᒧᑦ, “ᕾᒋᑦ ᐱᕈᖅᓰᕕᖕᒧᐊᓚᐅᖅᓗᒃ.” ᑕᕝᕙ ᐱᕈᖅᓰᕕᖕᒧᐊᓚᐅᖅᐴᒃ, 
12ᔫᓇᑕᓂᓗ ᐅᖃᓕᖅᐳᖅ ᑍᕕᑎᒧᑦ, “ᐊᑕᓂᖅ ᐄᓴᕅᓕᒥᐅᑦ ᒎᑎᖓ, ᖃᐅᔨᒪᔨᑕᕆᓚᕗᒃ! ᑍᒤᓪᓗᐊᓕᖅᐸᑦ ᖃᐅᒃᐸᑦ ᐅᖓᓕᐊᒍᓘᓐᓃᑦ, ᑕᑯᒋᑦ, ᐱᓂᐊᕐᖕᓂᖓ ᐃᓕᖕᓄᑦ ᐱᐅᔫᒃᐸᑦ, ᐅᖃᐅᑦᔭᐅᔭᖅᑐᖅᑎᑦᓱᒫᖅᐸᒋᑦ. 
13ᐊᑕᓂᐅᓪᓕ ᔫᓇᑕᓂ ᐊᖏᓂᖅᓴᒥᒃ ᓱᒋᐊᖅᑕᒃᓴᕆᕚ, ᐊᑖᑕᒪ ᐱᐅᖏᑦᑐᒥᒃ ᐱᓂᐊᖅᕕᒋᔪᒪᑐᐊᖅᐸᑎᑦ, ᑕᕝᕙ ᐅᖃᐅᑎᔪᒫᖅᐸᒋᑦ ᐊᐅᓪᓚᖅᑎᓪᓗᒋᓪᓗ, ᐊᑦᑕᕐᖕᓇᖅᑐᒦᖁᓇᑎᑦ. ᐊᑕᓂᐅᑉ ᐃᓚᒋᓕᑎᑦ, ᑍᒫᑦᓮᓐᓇᖅ ᐊᑖᑕᓐᓃᓚᐅᕐᖕᒪᑦ. 
14ᐃᓅᖏᓐᓇᕈᒪᓕ, ᑲᔪᓯᑎᑦᓯᔪᒫᖅᐳᑎᑦ ᐊᑕᓂᐅᑉ ᓇᒡᓕᖕᓂᖓᓂᒃ ᐊᖏᕈᑎᒋᓯᒪᔭᕐᖕᓂᒃ, ᑐᖁᓐᓂᕈᒪᓕ; 
15ᐱᑦᓯᐊᕐᖕᓃᑦ ᑲᔪᓯᑎᑦᓱᒫᖅᐸᑦ ᐃᒡᓗᒥᐅᖃᑎᓐᓄᑦ ᓯᖁᒥᑦᑍᓕᓗᒍ ᐃᓱᖃᖏᑦᑐᒧᑦ. ᐊᑕᓂᐅᑉ ᐊᑭᕋᖅᑐᖅᑎᓕᒫᑎᑦ ᑐᖁᑉᐸᒋᑦ ᓄᓇᖅᔪᐊᒥᑦ. 
16ᐊᖏᕈᑎᒋᓯᒪᔭᕗᑦ ᔫᓇᑕᓂᐅᑉ ᐊᑎᖓ ᐊᓯᐅᑎᑦᑍᓕᒍᒃ ᑍᕕᑎᐅᑉ ᐃᓚᖏᓐᓂᑦ, ᑕᒪᓐᓇ ᑲᔪᓯᑎᑕᐅᓐᓂᖏᑉᐸᑦ ᐊᑕᓂᐅᑉ ᐊᑭᓂᐊᕈᒫᖅᐹᑎᑦ ᐃᓚᑎᓪᓗ.”
17ᔫᓇᑕᓂᐅᓪᓗ ᑍᕕᑎ ᐊᖏᖅᑎᒃᑲᓐᓂᖅᐹ ᓇᒡᓕᒋᒐᒥᐅᒃ; ᔫᓇᑕᓂᐅᑉ ᓇᒡᓕᒋᓚᐅᖅᐹ ᑕᕐᖕᓂᕐᖕᒥᓂᒃ ᓇᒡᓕᒋᓂᕐᖕᒥᑐᑦ. 
18ᑕᕝᕙ ᔫᓇᑕᓂ ᐅᖃᖅᐳᖅ ᑍᕕᑎᒧᑦ, “ᖃᐅᒃᐸᑦ ᑕᖅᑭᓂᕋᑖᕐᖕᓂᒥᒃ ᓇᓪᓕᐅᓐᓂᖅᓯᐅᕐᖕᓂᐅᓛᖅᐳᖅ; ᑭᓐᖒᒪᔭᐅᔪᒫᖅᐳᑎᑦ, ᐃᒃᓯᕙᐅᑍᑦ ᐃᓄᖃᕈᒫᖏᒻᒪᑦ. 
19ᐅᓪᓗᐃᑦ ᐱᖓᓱᑦ ᐊᓂᒍᖅᐸᑕ ᑭᓐᖒᒪᔭᐅᓕᕆᐊᓪᓚᒍᒫᖅᐳᑎᑦ; ᑕᕝᕙ ᑐᐊᕕᖅᓗᑎᑦ ᐂᔪᒫᖅᐳᑎᑦ ᐃᔨᖅᓯᒪᕕᒋᓚᐅᖅᑕᕐᖕᓄᑦ, ᑕᕝᕙᓂ ᐃᔨᖅᓯᒪᓛᖅᐳᑎᑦ ᐅᔭᕋᓱᒡᔪᐃᑦ ᖃᓕᕇᒃᑐᑦ ᐅᖓᑖᓂ. 
20ᐱᖓᓱᓂᒃ ᖃᖅᔪᓐᓂᒃ ᐱᓯᒋᐊᕈᒫᖅᐳᖓ ᓴᓂᐊᓄᑦ, ᐱᓯᒃᑖᖅᕕᖕᒧᑦ ᐆᒃᑐᕋᖅᓗᓂ ᐱᓯᒋᐊᖃᖅᑕᖅᑐᑎᑐᑦ; 
21ᑕᑯᒋᑦ, ᑍᑲᓂ ᑎᓕᓯᔪᒫᖅᐳᖓ ᓄᑲᑉᐱᐊᒥᒃ ᐅᖃᐅᑎᓗᒍ, ‘ᐂᓗᑎᑦ ᖃᖅᔪᐃᑦ ᕿᓂᕆᐊᒃᑭᑦ.’ ᓄᑲᑉᐱᐊᖅᓗ ᐅᖃᐅᑎᒍᒃᑯ, ‘ᑕᑯᒋᑦ ᖃᖅᔪᐃᑦ ᓴᓂᖕᓃᑉᐳᑦ; ᐂᓕᒃᑭᑦ ᕾᓗᑎᓪᓗ,’ ᑍᒤᓕᒍᒪ ᑕᕝᕙ ᕾᔪᓐᓇᓛᖅᐳᑎᑦ, ᐊᑕᓂᖅ ᐃᓅᖕᒪᑦ, ᑕᕝᕙ ᑲᑉᐱᐊᓇᖅᑐᖃᕋᔭᓐᖏᓚᖅ ᐃᓕᖕᓄᑦ. 
22ᓄᑲᑉᐱᐊᖅᓕ ᐅᖃᐅᑎᒍᒃᑯ, ‘ᑕᑯᒋᑦ, ᖃᖅᔪᐃᑦ ᐅᖓᑎᖕᓃᑉᐳᑦ,’ ᑕᕝᕙ ᐊᐅᓪᓚᕆᐊᖃᕋᔭᖅᐳᑎᑦ; ᐊᑕᓂᐅᑉ ᑎᓕᒐᔭᖅᐹᑎᑦ ᐊᐅᓪᓚᖁᓗᑎᑦ. 
23ᐅᖃᐅᓯᕆᓚᐅᖅᑕᕗᒡᓕ ᐱᑦᔪᑎᒋᓗᒋᑦ, ᑕᑯᒋᑦ, ᐊᑕᓂᖅ ᐊᑯᓐᓇᑦᑎᓐᓃᓐᓂᐊᖅᐳᖅ ᐃᓱᖃᖏᑦᑐᒧᑦ.”
24ᑕᕝᕙ ᑍᕕᑎ ᐃᔨᖅᓯᒪᓚᐅᖅᐳᖅ ᐱᕈᖅᓰᕕᖕᒥ; ᑕᖅᑭᓂᕋᑖᖅ ᓇᓪᓕᐅᓐᓂᖅᓯᐅᖅᑕᐅᓕᖅᑎᓪᓗᒍ, ᑕᕝᕙ ᐊᖓᔪᖅᑳᖅᔪᐊᖅ ᐃᖏᑉᐳᖅ ᓂᕆᔭᖅᑐᖅᓱᓂ. 
25ᑕᕝᕙ ᐊᖓᔪᖅᑳᖅᔪᐊᖅ ᐃᖏᑉᐳᖅ ᐃᓂᒥᓄᑦ, ᐊᑭᓐᓇᐅᑉ ᓴᓂᐊᓂ. ᔫᓇᑕᓂᓗ ᐃᖏᑉᐳᖅ ᐊᑭᐊᓄᑦ, ᐋᑉᓄᓗ ᓴᐅᓕᐅᑉ ᓴᓂᐊᓂ ᐃᒃᓯᕙᑎᓪᓗᒍ, ᑍᕕᑎᐅᓪᓕ ᐃᒃᓯᕙᐅᑕᖓ ᐃᓄᖃᓚᐅᓐᖏᓚᖅ. 
26ᓴᐅᓕᓕ ᖃᓄᑐᐃᓐᓇᖅ ᓂᓪᓕᓚᐅᓐᖏᓚᖅ ᐅᓪᓗᒥ ᑕᕝᕙᓂ; ᐃᓱᒪᓚᐅᕋᒥ, “ᓱᓇᒥᑭᐊᖅ ᐱᑦᔪᑎᖃᕋᒥ, ᓴᓗᒤᑦᑑᔪᒃᓴᐅᒐᒥ, ᐃᓛᒃ ᓴᓗᒤᑦᑑᒐᒥ ᑭᓯᐊᓂ.” 
27ᖃᐅᑎᓪᓗᒍᓕ, ᐅᓪᓘᑉ ᐂᑉᐸᖓᓂ ᑕᖅᑭᓂᕋᑖᑉ ᓇᓪᓕᐅᓐᓂᖅᓯᐅᖅᑕᐅᓂᖓᓂ, ᑍᕕᑎᐅᑉ ᐃᓂᖓ ᓱᓕ ᐃᓄᖃᖏᒻᒪᑦ, ᓴᐅᓕ ᐊᐱᕆᓕᖅᐳᖅ ᔫᓇᑕᓂᒧᑦ, “ᓱᖕᒪᓂᓐᓇ ᔩᓯᐅᑉ ᐃᕐᖕᓂᖓ ᓂᕆᔭᖅᑐᓚᐅᓐᖏᓚᖅ ᐃᑉᐸᒃᓴᖅ ᐅᓪᓗᒥᓗ?”
28ᔫᓇᑕᓂᐅᑉ ᓴᐅᓕ ᑭᐅᕚ, “ᑍᕕᑎ ᐊᔪᐃᓐᓇᓚᐅᕐᖕᒪᑦ ᐱᑦᓕᐊᒧᑦ ᐂᔪᓐᓇᖅᑎᑕᐅᔪᒪᓪᓗᓂ; 
29ᐅᖃᓚᐅᖅᒪᑦ, ‘ᐊᐅᓪᓚᕈᓐᓇᖅᑎᓚᐅᓐᖓ; ᐃᓚᒃᑲ ᓇᓪᓕᐅᓐᓂᖅᓯᐅᕐᖕᓂᐊᕐᖕᒪᑕ ᑐᓂᕐᕈᓯᖅᓗᑎᒃ ᓂᕆᖃᑎᒌᓪᓗᑎᒡᓗ ᑍᑲᓂ, ᐊᖓᔪᒪᓗ ᕾᖁᓚᐅᕐᖕᒪᖓ ᑍᑲᓃᖁᓪᓗᖓ. ᖁᕕᐊᒋᒍᕕᖓ, ᐱᔪᓐᓇᖅᑎᓚᐅᓐᖓ ᐃᓚᓐᓂᒃ ᑕᑯᔪᓐᓇᖁᓪᓗᖓ.’ ᑍᒤᒻᒪᑦ ᑕᕝᕙ ᐃᓂᒥᓃᓐᖏᓚᖅ ᐊᖓᔪᖅᑳᖅᔪᐊᑉ ᓵᖓᓂ.”
30ᑕᕝᕙ ᓴᐅᓕ ᓂᓐᖓᒻᒪᕆᒃᐳᖅ ᔫᓇᑕᓂᒧᑦ, ᐅᖃᐅᑎᓪᓗᒍᓗ, “ᐱᐅᖏᑦᑐᐊᓗᖕᒧᑦ ᐊᑭᕋᖅᑐᖅᑎᐊᓗᖕᒧᓪᓗ ᐊᕐᖕᓇᒧᑦ ᐃᕐᖕᓂᕆᔭᐅᕗᑎᑦ! ᒫᓐᓇ ᖃᐅᔨᕗᖓ ᔩᓯᐅᑉ ᐃᕐᖕᓂᖓ ᐃᓚᓕᐅᕇᕋᕕᐅᒃ ᐃᓕᖕᓂᒃ ᐊᓈᓇᖕᓂᒡᓗ ᓇᕐᕈᓇᖅᑎᓕᖅᐳᑎᑦ! 
31ᖃᐅᔨᒪᓐᖏᓚᑏᑦ ᔩᓯᐅᑉ ᐃᕐᖕᓂᖓ ᐃᓅᑎᓪᓗᒍ ᓄᓇᖅᔪᐊᕐᖕᒥ, ᐊᖓᔪᖅᑳᖅᔪᐊᓐᖑᕈᓐᓇᑦᔮᖏᓐᓇᕕᑦ, ᐊᖓᔪᖅᑲᐅᕕᖃᑦᔮᓇᒡᓘᓐᓃᑦ? ᑍᒤᒻᒪᑦ ᒫᓐᓇ ᕾᑎᓚᐅᕈᒃ ᐅᕙᓐᓄᑦ, ᑖᓐᓇ ᑐᖁᔪᒃᓴᐅᖕᒪᑦ.”
32ᑕᕝᕙ ᔫᓇᑕᓂ ᑭᐅᕗᖅ ᐊᑖᑕᒥᓄᑦ ᓴᐅᓕᒧᑦ ᐅᖃᖅᓗᓂ, “ᖃᓄᐃᒻᒪᑦ ᑐᖁᔪᒃᓴᐅᕚ? ᓱᓇᒥᒃ ᐱᓇᓱᐊᖅᓯᒪᖕᒪᑦ?”
33ᑍᒤᓕᖕᒪᑦ, ᓴᐅᓕᐅᑉ ᔫᓇᑕᓂ ᑲᐱᒋᐊᖅᐹ ᖃᓗᒋᐊᒥᓄᑦ ᑐᖁᒋᐊᖅᓗᒍ; ᔫᓇᑕᓂ ᑕᕝᕙ ᖃᐅᔨᓚᐅᖅᐳᖅ ᐊᑖᑕᖓ ᑐᖁᑦᓯᔪᒪᓪᓚᕆᖕᓂᖓᓂᒃ ᑍᕕᑎᒥᒃ. 
34ᔫᓇᑕᓂᓗ ᓂᑯᕕᑉᐳᖅ ᐃᓂᒥᓂᑦ ᓂᓐᖓᒻᒪᕆᒃᓗᓂ ᓂᕆᓚᐅᓐᖏᓚᖅᓗ ᐅᓪᓗᓕᒫᖅ ᑕᖅᑭᓂᕋᑖᑉ ᓇᓪᓕᐅᓐᓂᖅᓯᐅᖅᑕᐅᓂᖓᑕ ᐂᑉᐸᖓᓂ, ᐃᓱᒫᓗᑎᖃᒻᒪᕆᓕᖅᓗᓂ ᑍᕕᑎᒥᒃ, ᐊᑖᑕᖓᑕ ᐅᖃᕐᖕᓂᖅᓘᑎᒋᓚᐅᕐᖕᒪᒍ ᓇᕐᕈᓇᖅᓯᑎᓪᓗᓂᐅᒃ. 
35ᐅᓪᓛᒃᑯᑦ ᔫᓇᑕᓂ ᐱᕈᖅᓰᕕᖕᒧᐊᖅᐳᖅ ᑍᕕᑎᒃᑯᒃ ᑕᒪᑐᒥᖓ ᐊᖏᖃᑎᒌᓚᐅᕋᒥᒃ, ᓄᑲᑉᐱᐊᒥᒃ ᐱᖃᑎᖃᖅᓗᓂ. 
36ᓄᑲᑉᐱᐊᒧᓪᓗ ᐅᖃᖅᐳᖅ, “ᐅᓪᓚᒡᓗᑎᑦ ᕿᓂᕆᐊᒃᑭᑦ ᖃᖅᔪᐃᑦ ᐱᓯᒋᐊᕈᑎᒋᔭᒃᑲ.” ᓄᑲᑉᐱᐊᖅ ᐅᓪᓚᒃᓯᖕᒪᑦ, ᔫᓇᑕᓂ ᐱᓯᒋᐊᖅᐳᖅ ᐅᖓᑖᓄᑦ. 
37ᓄᑲᑉᐱᐊᖅᓗ ᑎᑭᒻᒪᑦ ᖃᖅᔪᐃᑦ ᑐᕝᕕᒋᓚᐅᖅᑕᖏᓐᓄᑦ, ᔫᓇᑕᓂᐅᑉ ᕾᒐᓛᖅᕕᒋᕚ, “ᖃᖅᔪᐃᑦ ᐅᖓᑎᖕᓃᓐᖏᓛᑦ?” 
38ᔫᓇᑕᓂᐅᓪᓗ ᓄᑲᑉᐱᐊᖅ ᕾᒐᓛᖅᕕᒋᕚ, “ᑐᐊᕕᕆᑦ ᓄᖅᑲᖅᑍᓕᓗᑎᑦ.” ᓄᑲᑉᐱᐊᓪᓗ ᖃᖅᔪᐃᑦ ᓄᐊᓐᓇᒥᒋᑦ, ᐅᑎᖅᐳᖅ ᐊᖓᔪᖅᑳᒥᓄᑦ. 
39ᓄᑲᑉᐱᐊᖅᓗ ᖃᐅᔨᓚᐅᓐᖏᓚᖅ ᖃᓄᖅ ᑕᒪᓐᓇ ᑐᑭᖃᕐᖕᒪᖔᑦ; ᔫᓇᑕᓂᒃᑯᒡᓕ ᑍᕕᑎᒃᑯᒃ ᑕᒪᑐᒥᖓ ᖃᐅᔨᒪᔪᑑᓚᐅᖅᐴᒃ. 
40ᔫᓇᑕᓂᐅᓪᓗ ᓄᑲᑉᐱᐊᖅ ᑐᓂᕚ ᖃᖅᔪᓂᒃ ᐅᖃᐅᑎᓪᓗᒍᓗ, “ᐊᒡᔭᖅᓗᒋᑦ ᐃᒡᓗᒐᓴᖕᓄᐊᕈᑎᓕᒃᑭᑦ.”
41ᓄᑲᑉᐱᐊᖅᓗ ᕿᒪᕉᑎᑐᐊᕐᖕᒪᑦ, ᑍᕕᑎ ᓂᑯᕕᑉᐳᖅ ᐃᔨᖅᓯᒪᕕᒋᔭᒥᓂᑦ ᐅᔭᕋᓱᒡᔪᐃᑦ ᖃᓕᕇᑦ ᐊᑯᓐᓂᖓᓂᑦ, ᒪᓂᖅᑲᒧᓪᓗ ᐅᑯᕗᖅ, ᐱᖓᓱᐃᖅᑐᖅᓗᓂᓗ ᐅᑯᖃᑦᑕᓚᐅᖅᐳᖅ; ᐃᕿᓪᓗᑎᒡᓗ ᑯᓂᖃᑦᑕᐅᑎᕘᒃ; ᕿᐊᖃᑎᒌᒃᓗᑎᒡᓗ, ᑍᕕᑎ ᐱᓂᖅᓴᐅᓪᓗᓂ ᔫᓇᑕᓂᒥᑦ. 
42ᑕᕝᕙ ᔫᓇᑕᓂ ᐅᖃᖅᐳᖅ ᑍᕕᑎᒧᑦ, “ᐃᓱᒫᓗᖏᓪᓗᑎᑦ ᐊᐅᓪᓚᓕᕆᑦ, ᐊᖏᖃᑎᒌᓚᐅᕋᓐᓄᒃ ᐊᑕᓂᐅᑉ ᐊᑎᖓ ᑍᓪᓗᒍ, ᐅᖃᖅᓗᓄᒃ, ‘ᐊᑕᓂᖅ ᐊᑯᓐᓇᑦᑎᓐᓃᓪᓕ ᑭᖑᕚᓐᓂ ᑭᖑᕚᕐᖕᓂᓗ ᐃᓱᖃᖏᑦᑐᒧᑦ.’” ᑍᕕᑎᓗ ᒪᑭᓐᓇᒥ ᕿᒪᕉᑎᓕᖅᐳᖅ; ᔫᓇᑕᓂᓗ ᐃᒡᓗᒐᓴᖕᓄᐊᖅᑎᓪᓗᒍ.
