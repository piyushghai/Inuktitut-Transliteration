1ᓵᕋᓗ ᐃᓅᓚᐅᖅᐳᖅ ᐊᕐᕌᒍᓂᒃ 127-ᓂᒃ; ᑖᒃᑯᐊ ᑕᕝᕙ ᓵᕋᐅᑉ ᐊᕐᕌᒍᒋᓚᐅᖅᑕᖏᑦ. 
2ᓵᕋᓗ ᑐᖁᓚᐅᖅᐳᖅ ᓄᓇᒥ ᑭᕆᐊᑦ-ᐊᕋᐸᒥ (ᑍᔭᐅᔪᖅ ᕼᐃᐸᕋᓐᒥᒃ) ᑬᓇᓂᒥ, ᐂᕝᕙᕋᕼᐋᒻᓗ ᐅᐸᒃᓗᒍ ᕿᒃᓵᒍᑎᒋᕚ ᓵᕋ ᕿᐊᑦᔪᑎᒋᓪᓗᒍ.
3ᐂᕝᕙᕋᕼᐋᒻᓗ ᒪᑭᑉᐳᖅ ᑐᖁᔨᐊᓂ ᕿᒪᒡᓗᒍ, ᕼᐃᑍᑎᓄᐊᖅᐳᖅ, ᐅᖃᑎᓪᓗᒋᓪᓗ, 
4“ᑕᒫᓂ ᓂᐅᕐᕈᐊᖑᒐᒪ ᓄᓇᖃᖅᑐᑐᖃᐅᓇᖓᓗ ᓄᓇᑦᓯᓐᓂ; ᓂᐅᕕᕈᓐᓇᖅᑎᑕᐅᔪᒪᕗᖓ ᓄᓇᒥᒃ ᐃᓗᕕᖅᕕᒃᓴᒥᒃ, ᐃᓗᕕᖅᓯᔪᓐᓇᖁᓪᓗᖓ ᑐᖁᔨᐊᕆᓯᒪᔭᓐᓂᒃ.”
5ᕼᐃᑍᑎᒥᐅᓪᓗ ᐂᕝᕙᕋᕼᐋᒻ ᑭᐅᕚᑦ, ᐅᖃᐅᑎᓪᓗᒍ, 
6“ᐅᕙᑦᑎᓐᓂᒃ ᓈᓚᓚᐅᕆᑦ ᐊᖓᔪᖅᑳᒃ; ᖃᐅᔨᒪᒐᑦᑕ ᐱᔪᓐᓇᕐᖕᓂᖃᒻᒪᕆᒡᓗᑎᑦ ᑕᓯᐅᖅᑎᐅᒐᕕᑦ; ᑐᖁᔨᐊᑦ ᐃᓗᕕᓚᐅᕈᒃ ᐃᓗᕕᖅᕕᑦᑎᓐᓄᑦ ᐱᐅᓂᖅᐹᒧᑦ; ᓇᓪᓕᑐᐃᓐᓇᕗᑦ ᐊᓂᕈᓱᓐᖏᓚᖅ ᐃᓗᕕᖅᕕᒃᓴᒥᓂᒃ ᐃᓕᖕᓄᑦ, ᓇᓪᓕᐊᓪᓘᓐᓃᑦ ᐃᓗᕕᖅᑍᓕᑎᑦᓯᓂᐊᓐᖏᓚᖅ ᑐᖁᔨᐊᕐᖕᓂᒃ.”
7ᐂᕝᕙᕋᕼᐋᒻᓗ ᒪᑭᓪᓗᓂ ᐅᑯᕗᖅ ᕼᐃᑍᑎᓄᑦ, ᑕᒫᓂ ᓄᓇᖃᖅᑐᓄᑦ. 
8ᐅᖃᐅᑎᓪᓗᒋᓪᓗ, “ᐃᓗᕕᖅᓯᔪᓐᓇᖅᑎᑦᓯᒍᑦᓯ ᑐᖁᖓᔨᐊᓐᓂᒃ ᑕᑯᓐᓇᕈᓐᓃᕐᖕᓂᐊᕋᒃᑯ, ᐱᖁᔨᔪᓐᓇᖅᑎᓚᐅᖅᓯᐅᒃ ᐃᐸᕋᓐ ᔪᕼᐊᕆᐅᑉ ᐃᕐᖕᓂᖓ. 
9ᐅᕙᓐᓄᑦ ᑐᓂᓯᖁᓪᓗᒍ ᒪᒃ-ᐲᓚᒥᒃ ᐊᑎᓕᖕᒥᒃ ᕾᕈᓱᖕᒥᒃ, ᑖᑦᓱᒪ ᐱᒋᖕᒪᒍ; ᐱᕈᖅᓰᕕᖁᑎᖓᑕ ᑭᒡᓕᖓᑕ ᐃᓱᐊᓃᑦᑐᖅ. ᐊᑭᖓ ᐃᓗᐃᑦᑑᓗᓂ ᓂᐅᕕᐊᕆᔭᐅᖁᓚᐅᖅᓯᐅᒃ ᐃᓕᑦᓯ ᑕᑯᓐᓇᖅᑎᓪᓗᓯ ᐃᓗᕕᖅᕕᒃᑖᕆᓂᐊᕋᒃᑯ.”
10ᐃᐳᕋᓐᓗ ᑕᕝᕙᓂ ᐃᒃᓯᕙᖃᑕᐅᓚᐅᖅᐳᖅ ᕼᐃᑍᑎᓄᑦ; ᑕᕝᕙ ᐃᐸᕋᓐ ᑭᐅᓕᖅᐳᖅ ᐂᕝᕙᕋᕼᐋᒻᒧᑦ ᕼᐃᑍᑎᑦ ᑐᓵᑎᓪᓗᒋᑦ, ᑕᒪᕐᖕᒥᒃ ᐃᒃᓯᕙᖃᑕᐅᔪᑦ ᐃᑎᖅᑕᖅᕕᖕᒥ, 
11“ᐋᒃᑲ ᐊᖓᔪᖅᑳᒃ, ᓈᓚᓚᐅᓐᖓ; ᑕᒪᓐᓇ ᐱᕈᖅᓰᕕᒃ ᑐᓂᕙᕋ ᐃᓕᖕᓄᑦ ᕾᕈᓱᒡᓗ ᑕᕝᕙᓃᑦᑐᖅ ᐃᓕᖕᓄᑦ ᑐᓂᔪᒪᕙᕋ; ᐅᑯᐊ ᐃᓅᖃᑎᒪ ᑭᖑᕚᖏᑦ ᑕᑯᓐᓇᖅᑎᓪᓗᒋᑦ ᑐᓂᕙᕋ ᐃᓕᖕᓄᑦ; ᑐᖁᔨᐊᑦ ᑕᕝᕙᓂ ᐃᓗᕕᓕᕈᒃ.”
12ᐂᕝᕙᕋᕼᐋᒻᓕ ᐅᑯᕗᖅ ᑕᒫᓂ ᓄᓇᖃᖅᑐᓄᑦ. 
13ᐃᐸᕋᓐᒧᓪᓗ ᐅᖃᖅᓗᓂ, ᓄᓇᖃᖅᑐᑦ ᑐᓵᑎᓪᓗᒋᑦ, “ᓈᓚᖕᓂᐊᕈᕕᖓ; ᑕᒪᓐᓇ ᐱᕈᖅᓰᕕᒃ ᐊᑭᓕᕈᒪᕙᕋ; ᐊᑭᓕᐅᑎᒋᔭᒃᑲ ᐃᓚᓕᐅᓚᐅᒃᑭᑦ, ᑐᖁᔨᐊᕋ ᑕᕝᕙᓂ ᐃᓗᕕᕐᖕᓂᐊᕋᒃᑯ.”
14ᐃᐸᕋᓐᓗ ᑭᐅᕗᖅ ᐂᕝᕙᕋᕼᐋᒻᒧᑦ, 
15“ᐊᖓᔪᖅᑳᒃ ᓇᓛᓚᐅᓐᖓ, ᓄᓇ ᐊᑭᖃᑐᐃᓐᓇᖅᐳᖅ 400-ᓂᒃ ᓯᐅᓪᕕᕆᓂᒃ, ᑕᒪᓐᓇᓕ ᐅᕙᑦᑎᖕᓄᑦ ᐊᒡᕕᐊᕈᑕᐅᓐᖏᓚᖅ, ᑐᖁᔨᐊᑦ ᐃᓕᔭᖅᑐᓕᕈᒃ.” 
16ᐂᕝᕙᕋᕼᐋᒻᓗ ᐃᐸᕋᓐ ᐊᖏᖃᑎᒋᒐᒥᐅᒃ; ᐅᖁᒤᓐᓂᖅᓯᐅᑎᒃᑯᑦ ᐋᖅᑭᒃᓱᐃᓕᖅᐳᖅ ᐃᐸᕋᐅᑉ ᐊᑭᒋᖁᓪᓗᒋᑦ ᐅᖃᐅᓯᕆᖅᑲᐅᔭᖏᓐᓂᒃ ᓯᐅᓪᕕᕆᓂᒃ ᕼᐃᑍᑎᒥᐅᑦ ᑕᕝᕙᓃᑦᑐᑦ ᑐᓵᑎᓪᓗᒋᑦ, 400-ᓂᒃ ᓯᐅᓪᕕᕆᓂᒃ, ᑍᑦᓱᒪᓂᐅᑎᓪᓗᒍ ᐅᖁᒤᓐᓂᖅᓯᐅᑕᐅᓪᓗᑎᒃ ᓂᐅᕕᖅᑎᑦᓯᕙᒃᑐᓂᑦ ᐊᑐᖅᑕᐅᕙᒃᑐᑦ ᐊᑐᖅᓗᒋᑦ.
17ᑍᒫᒃ ᑕᕝᕙ ᐃᐸᕋᓂᐅᑉ ᓄᓇᖁᑎᒋᓚᐅᖅᑕᖓ ᒪᒃ-ᐲᓚᒥᒃ ᐊᑎᓕᒃ ᒪᒻᕆᐅᑉ ᑕᓕᖅᐱᐊᓃᑦᑐᖅ ᓯᕿᓂᐅᑉ ᓄᐃᕕᐊᑕ ᓇᓛᓃᑦᑐᖅ, ᐱᕈᖅᓰᕕᒃ ᕾᕈᓱᒡᓗ ᑕᕝᕙᓃᑦᑐᖅ ᐱᖃᓯᐅᑎᒋᓪᓗᒍ, ᓇᐹᖅᑐᐃᓪᓗ ᑕᒪᕐᖕᒥᒃ ᐱᕈᖅᓰᕕᖕᒦᑦᑐᑦ, ᖃᓂᒋᔭᓕᒫᖓᓗ ᑐᓂᔭᐅᕗᖅ. 
18ᐂᕝᕙᕋᕼᐋᒻᒧᑦ ᓇᖕᒥᓂᖅᑖᕆᔭᐅᑎᑕᐅᕗᖅ ᕼᐃᑍᑎᒥᐅᑦ ᖃᐅᔨᑎᓪᓗᒋᑦ, ᐃᒡᓗᒐᓮᑦ ᐃᑎᖅᑕᖅᕕᖓᓄᑦ ᕾᓚᐅᖅᑐᓕᒫᑦ.
19ᑭᖑᓂᖓᒍᑦ, ᐂᕝᕙᕋᕼᐋᒻ ᓄᓕᐊᓂ ᓵᕋ ᑕᕝᕗᖓ ᕾᕈᓱᖕᒧᑦ ᐃᓗᕕᖅᐹ ᐱᕈᖅᓰᕕᖕᒥ ᒪᒃ-ᐲᓚᒥ ᒪᒻᕆᐅᑉ ᓯᕿᓂᐊᑕ ᓇᓛᓃᑦᑐᒥ ᕼᐃᐸᕋᓐᒥ ᑬᓇᓂᐅᑉ ᓄᓇᖓᓃᑦᑐᒥ. 
20ᑕᕝᕙ ᐱᕈᖅᓰᕕᒃ ᕾᕈᓱᒡᓗ ᑕᕝᕙᓃᑦᑐᖅ ᑐᓂᔭᐅᓚᐅᖅᐳᖅ ᐂᕝᕙᕋᕼᐋᒻᒧᑦ, ᐃᓗᕕᖅᓯᕕᒃᓴᖅᑖᕆᓪᓗᒍ ᕼᐃᑍᑎᒥᐅᓂᑦ.
