1ᐃᒫᒃ ᐊᑕᓂᖅ ᐅᖃᖅᐳᖅ: “ᐊᑦᔨᒌᒃᑎᑦᓯᓂᖅ ᐊᑐᖅᑕᐅᓕ, ᓇᓛᒎᖅᑐᒥᒡᓗ ᐱᓇᓱᐊᖅᓗᓯ, ᐱᐅᓕᒃᓯᓂᒃᓴᕋ ᖃᓂᑦᑑᓕᕐᖕᒪᑦ, ᓴᐳᑦᔨᓂᕋᓗ ᓴᖅᑭᑎᓐᓂᐊᓕᕋᒃᑯ. 
2ᖁᕕᐊᓱᒃᐳᖅ ᐃᓄᒃ ᑍᒤᓕᐅᖅᑐᖅ, ᐃᓅᓪᓗ ᐃᕐᖕᓂᖓ ᑕᒪᑐᒥᖓ ᑎᒍᒥᐊᑦᓯᐊᕋᓱᐊᖅᑐᖅ; ᓴᐸᑎᒥᒡᓗ ᑲᒪᑦᓯᐊᖅᑐᖅ ᓇᕐᕈᓇᖅᓯᑎᓐᓇᒍᓗ, ᐱᐅᖏᑦᑐᒥᒡᓗ ᐱᓇᓱᐊᖅᑍᓕᔪᖅ.” 
3ᔫᑎᐅᖏᑦᑐᖅ ᐊᑕᓂᕐᖕᒥᒃ ᐃᓚᓕᐅᖅᓯᒍᓂ ᐃᓱᒪᑦᑍᓕᓕ, “ᐊᑕᓂᐅᑉ ᐃᓄᖁᑎᒥᓄᑦ ᐃᓚᒋᔭᐅᑎᑦᓱᓐᓇᓐᖏᓛᖓ.” ᐃᒡᔪᐃᖅᑕᐅᓯᒪᔪᖅ ᐊᖑᑦ ᐅᖃᕐᖕᓂᐊᕋᓂ, “ᓇᐹᖅᑐᑐᑦ ᐸᓪᓕᖅᑎᑐᑦ ᑍᒤᑉᐳᖓ.” 
4ᐃᒫᒃ ᐊᑕᓂᖅ ᐅᖃᕐᖕᒪᑦ; ᕿᑐᕐᖏᑦᔧᖅᑎᑕᐅᓯᒪᔪᓄᑦ ᐊᖑᑎᓄᑦ ᑲᒪᑦᓯᐊᖅᐸᒃᑐᓄᑦ ᓴᐸᑎᒥᒃ, ᒪᓕᒍᒪᔭᖃᓕᖅᑐᓪᓗ ᖁᕕᐊᒋᔭᓐᓂᒃ ᐊᖏᖃᑎᒌᒍᑎᒋᓯᒪᔭᓐᓂᒡᓗ ᑲᒪᑦᓯᐊᖅᑐᑦ. 
5ᑖᒃᑯᓄᖓ ᑐᓂᓯᔪᒫᖅᐳᖓ ᐃᒡᓗᒪ ᐃᓗᐊᓂ, ᐃᒡᓗᒪᓗ ᐊᑭᓐᓇᖓᓂ, ᐃᖅᑲᐅᒪᑦᔭᐅᔪᑎᒃᓴᖏᓐᓂᒃ ᐊᑎᓕᐅᖅᓗᒋᓪᓗ ᐃᕐᖕᓂᐅᔪᑦ ᐸᓂᐅᔪᓪᓗ ᐊᑎᖏᑕ ᐱᐅᖅᑭᔭᖏᓐᓂᒃ; ᐊᑦᓯᕈᒫᖅᐸᒃᑲ ᐊᑎᕐᖕᒥᒃ ᐃᓱᖃᖏᑦᑐᒧᑦ ᐲᖅᑕᐅᓂᐊᖏᑦᑐᒥᒃ. 
6ᔫᑎᐅᖏᑦᑐᓪᓗ ᐊᑕᓂᕐᖕᒧᑦ ᐃᒻᒥᖕᓂᒃ ᐃᓚᓕᐅᑎᔪᓄᑦ ᐱᔨᑦᓯᕈᒪᓪᓗᒍ, ᐊᑕᓂᐅᓪᓗ ᐊᑎᖓᓂᒃ ᐅᖓᒋᔭᖃᖅᑐᑦ, ᐱᔨᐅᔪᒪᓪᓗᑎᒡᓗ ᑖᑦᓱᒧᖓ, ᓴᐸᑎᒥᒡᓗ ᑲᒪᑦᓯᐊᖅᑐᑦ ᓇᕐᕈᓇᖅᓯᑎᓐᓇᒍ, ᐊᖏᖃᑎᒌᒃᓯᒪᓂᑦᑎᓐᓂᒡᓗ ᑎᒍᒥᐊᖅᑐᑦ ᓴᒃᑯᐃᓇᒍᓗ. 
7ᑖᒃᑯᐊ ᖃᖅᑲᖁᑎᓐᓄᑦ ᐃᑦᔪᕐᖕᓁᑦᑐᒧᑦ ᐂᑎᑦᓱᒫᖅᐸᒃᑲ, ᖁᕕᐊᓱᒃᑎᓪᓗᒋᓪᓗ ᐃᒡᓗᓐᓂ ᑐᒃᓯᐊᖅᕕᖁᑎᓐᓂ. ᐃᑯᐊᓚᑦᓯᓂᒃᑯᑦ ᑐᓂᕐᕈᑎᖏᑦ ᑐᓂᕐᕈᑎᑐᐃᓐᓇᖏᓪᓗ ᓈᒻᒪᒋᔭᐅᔪᒫᖅᐳᑦ ᑐᓂᕐᕈᓯᖅᕕᖁᑎᓐᓂ; ᐃᒡᓗᒐ ᑍᔭᐅᔪᒫᕐᖕᒪᑦ ᑐᒃᓯᐊᖅᕕᖕᒥᒃ ᐃᓅᖃᑎᒌᒡᔪᐊᓕᒫᓄᑦ. 
8ᐃᒫᒃ ᐊᑕᓂᖅ ᒎᑎ ᐅᖃᕐᖕᒪᑦ, ᑖᓐᓇ ᑲᑎᖅᓱᐃᔪᖅ ᐄᓴᕅᓕᒥᐅᑦ ᐊᓂᑎᓯᒪᔭᖏᓐᓂᒃ, “ᑲᑎᖅᓱᐃᕕᒋᔪᒫᕆᕙᒃᑲ ᑲᑎᖅᓱᖅᑕᐅᓯᒪᓕᕇᖅᑐᑦ ᐊᓯᖏᓐᓂᒃ.”
9“ᐆᒪᔪᓕᒫᑦ ᓄᔪᐊᖅᑐᑦ ᓇᑎᕐᖕᓇᒥᐅᑦ, ᓂᕆᔭᖅᑐᓕᕆᑦᓯ, ᐆᒪᔪᓕᒫᓪᓗ ᓇᐹᖅᑐᓕᖕᒥᐅᑦ. 
10ᐄᓴᕅᓕᒥᐅᑦ ᖃᐅᔨᓴᖅᑎᖏᑦ ᑕᐅᑐᖏᒻᒪᑕ, ᐃᓕᓯᒪᓂᖃᕋᑎᒡᓗ; ᕿᒻᒥᑎᑐᑦ ᐅᖃᕈᓐᓇᖏᑦᑐᑎᑐᑦ ᑍᒤᑉᐳᑦ, ᕿᓗᒍᓐᓇᖏᒻᒪᑕᓘᓐᓃᑦ, ᓇᓚᕋᑐᐃᓐᓇᖅᐳᑦ ᓯᓐᓇᒃᑑᒪᑐᐃᓐᓇᖅᓗᑎᒃ ᓯᓂᒍᒪᑐᐃᓐᓇᕋᒥᒃ. 
11ᕿᒻᒥᑎᑐᑦ ᐊᕿᐊᕈᖅᑯᖅᑐᔪᑎᑐᑦ ᑍᒤᑉᐳᑦ; ᐊᕿᐊᑦᑐᕈᓐᓇᕋᑎᒃ ᓈᒻᒪᒃᓯᔪᓐᓇᓐᖏᓚᑦ. ᐰᖅᓯᔨᐅᕗᓪᓗ ᑐᑭᓯᓂᖃᖏᑦᑐᑦ; ᓇᖕᒥᓂᖅ ᐊᑐᕈᒪᔭᑐᐃᓐᓇᕐᖕᒥᖕᓄᑦ ᓴᖑᔭᑦᑐᑦ; ᓇᖕᒥᓂᖅᓗ ᐱᔪᓐᓇᖅᓯᑦᔪᑎᒃᓴᒥᖕᓂᒃ ᐃᓱᒪᒋᔭᑐᐊᖃᖅᐳᑦ, ᐃᓘᓐᓇᑦᓯᐊᑎᒃ. 
12ᐅᖃᖅᐸᒃᐳᑦ, ‘ᕾᒋᑦᓯ ᕔᓂᒥᒃ ᐃᒥᕐᖕᓂᐊᖅᑕᑦᓯᓐᓂᒃ ᐱᓂᐊᕋᒪ, ᐃᒥᕈᐃᑦᓯᐊᖅᓗᑕ ᓲᖑᔪᒥᒃ ᐃᒥᓚᐅᖅᑕ; ᖃᐅᒃᐸᑦ ᓱᓕ ᐅᓪᓗᒥᑐᑦ ᐱᓂᐊᕐᖕᒥᒐᑦᑕ, ᐅᕝᕙᓘᓐᓃᑦ ᐱᐅᓂᖅᓴᒃᑲᓐᓂᕐᖕᒥᒃ ᐱᓛᖅᐳᒍᑦ.’”
