1ᑍᑦᓱᒪᓂᐊᓗᒡᓕ ᓄᓇᖅᔪᐊᑉ ᐃᓄᓕᒫᖏᑦ ᐅᖃᐅᓯᖃᓚᐅᖅᐳᑦ ᐊᑕᐅᓯᕐᖕᒥᒃ ᐅᖃᐅᓯᖃᑎᒌᒃᓗᑎᒃ. 
2ᐃᓄᐃᓪᓗ ᓯᕿᓂᐅᑉ ᓄᐃᕕᐊᑕ ᓇᓛᓃᖔᖅᓗᑎᒃ ᐃᖏᕐᕋᕙᓪᓕᐊᒐᒥᒃ, ᓇᑎᕐᖕᓇᒧᑦ ᑎᑭᓐᓇᒥᒃ ᓯᓈᕆᒥ ᓄᓇᑖᖅᐳᑦ. 
3ᐃᒻᒥᖕᓄᓪᓗ ᐅᖃᖅᐳᑦ, “ᐅᔭᕋᓕᐅᓚᐅᖅᑕ ᐆᓪᓗᒋᑦ ᓯᑎᒃᑎᑎᑉᐸᒡᓗᒋᑦ.” ᐅᔭᕋᓕᐅᖅᓯᒪᓕᕋᒥᒃ ᓯᒃᑭᑕᓂᒃ ᓂᐱᐅᑎᒃᓴᖓᓂᒡᓗ ᑖᓚᒥᒃ ᓴᓇᕗᑦ. 
4ᐅᖃᖅᓗᑎᒡᓗ, “ᐃᒡᓗᒐᓴᒡᔪᐊᓕᐅᓚᐅᖅᑕ ᐳᖅᑐᔪᐊᓗᖕᒥᒃ ᕿᓚᖕᒧᑦ ᑎᑭᐅᒪᓗᒍ, ᑖᓐᓇ ᐃᓕᑕᕆᔭᐅᑦᔪᑎᒃᓴᕆᓂᐊᕋᑦᑎᒍ, ᓄᓇᖅᔪᐊᕐᖕᒧᑦ ᓯᐊᒻᒪᖅᑎᑕᐅᖁᓇᑦᑕ ᓇᒧᑐᐃᓐᓇᖅ.”
5ᐊᑕᓂᖅᓕ ᐊᖅᑲᖅᐳᖅ ᑕᑯᔭᖅᑐᖅᓗᓂ ᐃᒡᓗᒐᓴᒡᔪᐊᒥᒃ ᐳᖅᑐᔪᓕᐊᖓᓂᒡᓗ, ᐃᓄᖕᓄᑦ ᓴᓇᔭᐅᔪᒥᒃ; 
6ᐊᑕᓂᖅ ᐅᖃᖅᐳᖅ, “ᑕᑯᒋᑦ ᑖᒃᑯᐊ ᐃᓅᖃᑎᒌᖏᓐᓇᐅᕗᑦ ᐊᑕᐅᓯᕐᖕᒥᒡᓗ ᐅᖃᐅᓯᓖᓐᓇᐅᓪᓗᑎᒃ; ᑕᒪᓐᓇᓗ ᐱᓇᓱᐊᖅᑕᖓᑦ ᐱᒋᐊᕐᖕᓂᑐᐃᓐᓇᐅᕗᖅ; ᐱᓇᓱᐊᕈᒪᓂᐊᖅᑕᖏᑦ ᓄᖅᑲᑎᑕᒃᓴᐅᓂᐊᕈᓐᓃᖅᐳᑦ. 
7ᐊᖅᑲᖅᕕᒋᓚᐅᖅᓚᕗᑦ, ᐅᖃᐅᓯᖏᓪᓗ ᐊᑦᔨᒌᒍᓐᓃᖅᑎᓪᓗᒋᑦ, ᑐᑭᓯᐊᖃᑦᑕᐅᑎᔪᓐᓁᓪᓕᓂᐊᕐᖕᒪᑕ ᐃᒻᒥᖕᓄᑦ ᐅᖃᖃᑎᒌᒐᓱᒡᓗᑎᒃ.” 
8ᑕᕝᕙ ᐊᑕᓂᐅᑉ ᓯᐊᒻᒪᖅᑎᑉᐰᑦ ᓄᓇᖅᔪᐊᕐᖕᒧᑦ ᓇᒧᑐᐃᓐᓇᖅ ᐂᑎᓪᓗᒋᑦ, ᐃᒡᓗᒐᓴᒡᔪᐊᓕᐊᑎᒡᓗ ᓄᖅᑲᐅᑎᓪᓗᒍ ᕿᒤᓐᓇᖅᐹᑦ. 
9ᑍᒤᒻᒪᑦ ᐃᒡᓗᒐᓴᒡᔪᐊᑦ ᐊᑎᖃᓕᓚᐅᖅᐳᑦ ᐰᐳᓕᒥᒃ,+ ᐊᑕᓂᐅᑉ ᑕᕝᕙᓂ ᐃᓄᐃᑦ ᐅᖃᐅᓯᖃᖃᑎᒌᒍᓐᓃᖅᑎᓚᐅᕐᖕᒪᒋᑦ, ᑕᕝᕙᓐᖓᓪᓗ ᐊᑕᓂᐅᑉ ᓯᐊᒻᒪᖅᑎᓚᐅᖅᐰᑦ ᓇᒧᑐᐃᓐᓇᖅ ᐅᖓᓯᒃᑐᒧᑦ ᓄᓇᖅᔪᐊᓕᒫᒧᑦ.
10ᐅᑯᐊᓕ ᑕᕝᕙ ᓰᒥᐅᑉ ᑭᖑᕚᕆᕔᑦ: ᓰᒥ ᐊᕐᕌᒍᖃᓕᖅᓗᓂ 100-ᓂᒃ ᐃᕐᖕᓂᖅᑖᓚᐅᖅᐳᖅ, ᐊᕐᐹᑦᓯᓵᑦᒥᒃ ᐊᑎᓕᖕᒥᒃ ᐅᓕᕕᒡᔪᐊᑉ ᑭᖑᓂᖓᒍᑦ ᐊᕐᕌᒎᒃ ᒪᕐᕉᒃ ᐊᓂᒍᖅᑎᓪᓗᒋᒃ. 
11ᓰᒥᓕ ᐃᕐᖕᓂᖅᑖᓚᐅᖅᓗᓂ ᐊᕐᐹᑦᓯᓵᑦᒥᒃ ᑭᖑᓂᖓᒍᑦ, ᓱᓕ ᐊᕐᕌᒍᓂᒃ 500-ᓂᒃ ᐃᓅᓚᐅᖅᐳᖅ, ᐃᕐᖕᓂᖅᑖᒃᑲᓐᓂᖅᓗᓂ ᐸᓂᒃᑖᒃᑲᓐᓂᖅᓗᓂᓗ ᐊᓯᖏᓐᓂᒃ.
12ᐊᕐᐹᑦᓯᓵᑦ 35-ᓂᒃ ᐊᕐᕌᒍᖃᓕᖅᓗᓂ, ᐃᕐᖕᓂᖅᑖᓚᐅᖅᐳᖅ ᓰᓚᒥᒃ ᐊᑎᓕᖕᒥᒃ; 
13ᓰᓚᐅᓪᓕ ᑭᖑᓂᖓᒍᑦ ᐊᕐᐹᑦᓯᓵᑦ ᓱᓕ ᐃᓅᓚᐅᖅᐳᖅ ᐊᕐᕌᒍᓂᒃ 403-ᓂᒃ ᐃᕐᖕᓂᖅᑖᒃᑲᓐᓂᖅᓗᓂ ᐸᓂᒃᑖᒃᑲᓐᓂᖅᓗᓂᓗ ᐊᓯᖏᓐᓂᒃ.
14ᓰᓚᓕ 30-ᓂᒃ ᐊᕐᕌᒍᖃᓕᖅᓗᓂ, ᐃᕐᖕᓂᖅᑖᓚᐅᖅᐳᖅ ᐄᐸᕆᒥᒃ ᐊᑎᓕᖕᒥᒃ; 
15ᓰᓚᓕ ᐄᐸᕆᐅᑉ ᑭᖑᓂᖓᒍᑦ ᓱᓕ ᐃᓅᓚᐅᖅᐳᖅ ᐊᕐᕌᒍᓂᒃ 403-ᓂᒃ ᐃᕐᖕᓂᖅᑖᒃᑲᓐᓂᖅᓗᓂ ᐸᓂᒃᑖᒃᑲᓐᓂᖅᓗᓂᓗ ᐊᓯᖏᓐᓂᒃ.
16ᐄᐸᕆᓕ 34-ᓂᒃ ᐊᕐᕌᒍᖃᓕᖅᓗᓂ, ᐃᕐᖕᓂᖅᑖᓚᐅᖅᐳᖅ ᐱᓕᒡᒥᒃ ᐊᑎᓕᖕᒥᒃ; 
17ᐄᐸᕆᓕ ᐱᓕᒡᒋᐅᑉ ᑭᖑᓂᖓᒍᑦ ᓱᓕ ᐃᓅᓚᐅᖅᐳᖅ ᐊᕐᕌᒍᓂᒃ 430-ᓂᒃ ᐃᕐᖕᓂᖅᑖᒃᑲᓐᓂᖅᓗᓂ ᐸᓂᒃᑖᒃᑲᓐᓂᖅᓗᓂᓗ ᐊᓯᖏᓐᓂᒃ.
18ᐱᓕᒡᓕ 30-ᓂᒃ ᐊᕐᕌᒍᖃᓕᖅᓗᓂ, ᐃᕐᖕᓂᖅᑖᓚᐅᖅᐳᖅ ᕆᐅᒥᒃ ᐊᑎᓕᖕᒥᒃ; 
19ᐱᓕᒡᓕ ᕆᐅᒥᐅᑉ ᐃᓅᓂᖓᑕ ᑭᖑᓂᖓᒍᑦ ᓱᓕ ᐃᓅᓚᐅᖅᐳᖅ ᐊᕐᕌᒍᓂᒃ 209-ᓂᒃ ᐃᕐᖕᓂᖅᑖᒃᑲᓐᓂᖅᓗᓂ ᐸᓂᒃᑖᒃᑲᓐᓂᖅᓗᓂᓗ ᐊᓯᖏᓐᓂᒃ.
20ᕆᐅᓕ 32-ᓂᒃ ᐊᕐᕌᒍᖃᓕᖅᓗᓂ, ᐃᕐᖕᓂᖅᑖᓚᐅᖅᐳᖅ ᓯᕋᒡᒥᒃ ᐊᑎᓕᖕᒥᒃ; 
21ᕆᐅᓕ ᓯᕋᒡᒥᒥᒃ ᕿᑐᕐᖓᖅᑖᕐᖕᓂᖓᑕ ᑭᖑᓂᖓᒍᑦ ᓱᓕ ᐃᓅᓚᐅᖅᐳᖅ ᐊᕐᕌᒍᓂᒃ 207-ᓂᒃ ᐃᕐᖕᓂᖅᑖᒃᑲᓐᓂᖅᓗᓂ ᐸᓂᒃᑖᒃᑲᓐᓂᖅᓗᓂᓗ ᐊᓯᖏᓐᓂᒃ.
22ᓯᕋᒡᓕ 30-ᓂᒃ ᐊᕐᕌᒍᖃᓕᖅᓗᓂ, ᐃᕐᖕᓂᖅᑖᓚᐅᖅᐳᖅ ᓁᕼᐅᕆᒥᒃ ᐊᑎᓕᖕᒥᒃ; 
23ᑕᒪᑐᒪᓕ ᑭᖑᓂᖓᒍᑦ ᓁᕼᐅᕆ ᐃᓅᓯᒪᓕᖅᑎᓪᓗᒍ ᓯᕋᒡ ᓱᓕ ᐃᓅᓚᐅᖅᐳᖅ ᐊᕐᕌᒍᓂᒃ 200-ᓂᒃ ᐃᕐᖕᓂᖅᑖᒃᑲᓐᓂᖅᓗᓂ ᐸᓂᒃᑖᒃᑲᓐᓂᖅᓗᓂᓗ ᐊᓯᖏᓐᓂᒃ.
24ᓁᕼᐅᕆᓕ 29-ᓂᒃ ᐊᕐᕌᒍᖃᓕᖅᓗᓂ, ᐃᕐᖕᓂᖅᑖᓚᐅᖅᐳᖅ ᑏᕋᒥᒃ ᐊᑎᓕᖕᒥᒃ; 
25ᑏᕋᐅᓪᓕ ᑭᖑᓂᖓᒍᑦ ᓱᓕ ᓁᕼᐅᕆ ᐃᓅᓚᐅᖅᐳᖅ ᐊᕐᕌᒍᓂᒃ 119-ᓂᒃ ᐃᕐᖕᓂᖅᑖᒃᑲᓐᓂᖅᓗᓂ ᐸᓂᒃᑖᒃᑲᓐᓂᖅᓗᓂᓗ ᐊᓯᖏᓐᓂᒃ.
26ᑏᕋᓕ 70-ᓂᒃ ᐊᕐᕌᒍᖃᓕᖅᓗᓂ, ᐃᕐᖕᓂᖅᑖᖅᐳᖅ ᐂᕝᕙᕋᒻᒥᒃ, ᓁᕼᐅᕆᒥᒡᓗ, ᕼᐊᕋᓐᒥᒡᓗ.
27ᐅᑯᐊᓕ ᑕᕝᕙ ᑏᕋᐅᑉ ᑭᖑᕚᖏᑦ, ᐂᕝᕙᕋᐅᑉ ᐊᑖᑕᒋᓚᐅᖅᑕᖓᑕ, ᓁᕼᐅᕆ, ᕼᐊᕋᓐᓗ. ᕼᐊᕋᓐᓕ ᐊᑖᑕᒋᔭᐅᓚᐅᖅᐳᖅ ᓘᑎᒧᑦ, 
28ᕼᐊᕋᓐᓕ ᑐᖁᓚᐅᖅᐳᖅ ᐊᖏᕐᕋᒥᓂ ᓄᓇᒥ ᐅᕐᒥ ᑲᐅᓪᑎᐊᒦᑦᑐᒥ, ᓱᓕ ᑖᑦᓱᒪ ᐊᑖᑕᖓ ᑏᕋ ᐃᓅᑎᓪᓗᒍ. 
29ᐂᕝᕙᕋᒻᓗ ᓁᕼᐅᕆᓗ ᓄᓕᐊᓂᓚᐅᖅᐴᒃ; ᐂᕝᕙᕋᒻᓕ ᓄᓕᐊᓂᓚᐅᖅᐳᖅ ᓴᕅᒥᒃ, ᓁᕼᐊᕐᓗ ᓄᓕᐊᓂᓚᐅᖅᐳᖅ ᒥᐅᓪᑲᒥᒃ, ᕼᐊᕋᓂᐅᑉ ᐸᓂᖓᓂᒃ, ᐃᔅᑲᐅᑉ ᐊᑖᑕᒋᖕᒥᔭᖓᓂᒃ. 
30ᓴᕅᓕ ᕿᑐᕐᖏᓱᐃᑦᑑᒐᒥ; ᕿᑐᕐᖓᖃᓚᐅᓐᖏᓚᖅ.
31ᑏᕋᐅᓪᓕ ᐃᕐᖕᓂᓂ ᐂᕝᕙᕋᒻ ᓇᒃᓴᖅᓗᓂᐅᒃ, ᐃᕐᖑᑕᓂᓗ ᓘᑎ, ᕼᐊᕋᓂᐅᑉ ᐃᕐᖕᓂᖓ, ᐅᑯᐊᓂᓗ ᓴᕅ, ᐂᕝᕙᕋᐅᑉ ᓄᓕᐊᖓ, ᑖᒃᑯᐊ ᐃᓚᒋᓪᓗᒋᑦ ᑕᕝᕙᓐᖓᑦ ᓄᓇᓕᖕᓂᑦ ᐊᐅᓪᓚᓚᐅᖅᐳᑦ ᐅᕐᒥᑦ ᑲᐅᓪᑎᐊᒦᑦᑐᒥᑦ ᑬᓇᓂᐅᑉ ᓄᓇᖓᓄᐊᖅᓗᑎᒃ. ᓄᓇᒧᑦ ᕼᐊᕋᓐᒥᒃ ᐊᑎᓕᖕᒧᑦ ᑎᑭᓪᓗᑎᒃ ᑕᕝᕙᓂᓗ ᓄᓇᖃᓕᓚᐅᖅᐳᑦ. 
32ᑏᕋᓗ ᐊᕐᕌᒍᖃᓕᖅᓗᓂ 205-ᓂᒃ; ᑐᖁᓚᐅᖅᐳᖅ ᑕᕝᕙᓂ ᕼᐊᕋᓐᒥ.
