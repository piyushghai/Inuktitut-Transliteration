1ᑕᒪᑐᒪ ᑭᖑᓂᖓᒍᑦ ᐊᑯᓂᐅᓗᐊᖅᑎᓐᓇᒍ ᔩᓱᓯ ᐱᓱᓕᖅᐳᖅ ᓂᐊᖂᔭᒃᓴᓂᒃ ᐱᕈᖅᓰᕕᒃᑯᑦ ᓴᐸᑎᐅᑎᓪᓗᒍ, ᐃᓕᓐᓂᐊᖅᑎᖏᑦ ᑳᒃᑎᓪᓗᒋᑦ, ᑍᒤᒻᒪᑦ ᓂᐊᖂᔭᒃᓮᑦ ᐱᕈᖅᑐᖏᑕ ᓄᕗᖏᓐᓂᒃ ᑎᒍᓯᖃᑦᑕᓕᖅᐳᑦ, ᐱᕈᖅᑐᖏᓐᓂᒡᓗ ᓂᕆᓪᓗᑎᒃ. 
2ᐹᕋᓰᓪᓗ ᑕᒪᑐᒥᖓ ᑕᑯᒐᒥᒃ, ᔩᓱᓯᒧᑦ ᐅᖃᖅᐳᑦ, “ᑕᑯᒋᑦ, ᐃᓕᓐᓂᐊᖅᑎᑎᑦ ᑍᒤᓕᐅᖅᑎᓪᓗᒋᑦ ᓴᐸᑎᒥ ᐊᑐᖁᔭᐅᖏᑦᑐᒥᒃ ᐊᑐᖅᐳᑦ!”
3ᔩᓱᓯᐅᑉ ᑭᐅᕔᑦ, “ᐊᑐᐊᖅᓯᓚᐅᖅᓯᒪᓐᖏᓚᓰ? ᑍᕕᑎᐅᑉ ᐱᓂᐊᕐᖕᓂᕆᓚᐅᖅᑕᖓᓂᒃ, ᑍᑦᓱᒪᓂ ᓇᖕᒥᓂᖅ ᐅᓇᑕᖅᑐᒃᓴᖁᑎᖏᓪᓗ ᑳᓕᖅᑎᓪᓗᒋᑦ: 
4ᒎᑎᐅᑉ ᐃᒡᓗᖓᓄᑦ ᐃᑎᓚᐅᖅᐳᖅ, ᓂᕆᓪᓗᓂᓗ ᒎᑎᒧᑦ ᑐᓂᔭᐅᓯᒪᔪᓂᒃ ᓂᐊᖂᔭᓂᒃ, ᐱᖁᔭᑎᒍᑦ ᓂᕆᔭᕆᐊᖃᖏᒃᑲᓗᐊᖅᓗᓂ ᐅᓇᑕᖅᑐᒃᓴᖁᑎᖏᓪᓗ, ᑐᓂᕐᕈᓯᖅᑎᑦᓯᔩᑦ ᓂᕆᔭᕆᐊᖃᖅᑐᑑᓚᐅᕐᖕᒪᑕ ᑖᒃᑯᓂᖓ ᓂᐊᖂᔭᓂᒃ. 
5ᐅᕝᕙᓗ ᐊᑐᐊᖅᓯᓚᐅᖅᓯᒪᓐᖏᓚᓰ? ᓴᐸᑎᐅᓕᕌᖓᑦ ᑐᓂᕐᕈᓯᖅᑎᑦᓯᔩᑦ ᑐᒃᓯᐊᖅᕕᒃᔪᐊᕐᖕᒥ ᓴᐸᑎᐅᑉ ᐱᖁᔭᖓᓂᒃ ᓱᕅᕙᖕᒪᑕ, ᑍᒤᒐᓗᐊᖅᑎᓪᓗᒋᓪᓕ ᑕᒪᑐᒥᖓ ᐸᓯᔭᒃᓴᐅᑦᔪᑎᖃᓐᖏᓛᑦ? 
6ᐅᖃᐅᑎᕙᑦᓯᓕ ᑕᒫᓃᑦᑐᖃᖅᐳᖅ ᑐᒃᓯᐊᖅᕕᒃᔪᐊᒥᑦ ᐊᖏᓂᖅᓴᐅᔪᒥᒃ. 
7ᒎᑎᐅᑉ ᐅᖃᐅᓯᖏᓐᓂ ᐅᖃᖅᓯᒪᔪᑦ ᖃᐅᔨᒪᒍᑦᓯᒋᒃ ᖃᓄᖅ ᑐᑭᖃᕐᖕᒪᖔᑕ, ᐃᒤᓕᔪᑦ, ‘ᓂᑲᒍᓱᖕᓂᖅ ᐱᔪᒪᔭᕆᕙᕋ, ᐆᒪᔪᓂᒃ ᑐᓂᕐᕈᓯᕐᖕᓂᐅᖏᑦᑐᖅ.’ ᑖᑦᓱᒪ ᑐᑭᖓ ᑐᑭᓯᒍᑦᓯᐅᒃ, ᐸᓯᔭᒃᓴᐅᖏᑦᑐᓂᒃ ᐸᓯᔭᒃᓴᓐᖑᖅᑎᑦᓯᓇᓱᐊᕋᔭᓐᖏᓚᓯ; 
8ᐃᓅᑉ ᐃᕐᖕᓂᖓ ᓴᐸᑎᒧᑦ ᐊᑕᓂᐅᖕᒪᑦ.”
9ᑕᕝᕙᓐᖓᓪᓕ ᔩᓱᓯ ᕿᒪᕉᑎᒐᒥ, ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓐᓄᐊᖅᐳᖅ. 
10ᑕᑯᒋᓪᓗ, ᑕᕝᕙᓂ ᐊᖑᑎᑕᖃᖅᐳᖅ ᓄᑭᖃᖏᑦᑐᓂᒃ ᐊᒡᒐᓕᖕᒥᒃ. ᐃᓄᐃᓪᓕ ᐃᓚᖏᑦ ᑕᕝᕙᓃᑉᐳᑦ ᔩᓱᓯᒥᒃ ᐱᑦᔪᑎᒃᓴᓯᐅᕈᒪᓪᓗᑎᒃ ᐊᑭᕋᖅᑐᕈᑎᒃᓴᒥᖕᓂᒃ, ᑍᒤᒻᒪᑦ ᔩᓱᓯᒥᒃ ᐊᐱᕆᕗᑦ, “ᐱᖁᔭᑦᑎᓐᓂᒃ ᐊᑭᕋᖅᑐᖅᐹ? ᓴᐸᑎᐅᑎᓪᓗᒍ ᐃᓄᖕᒥᒃ ᐋᖅᑭᒃᓯᔪᖃᖅᐸᑦ?”
11ᔩᓱᓯᐅᑉ ᐅᖃᐅᑎᕔᑦ, “ᓇᓪᓕᓯᓕ ᖃᓄᖅ ᐱᒐᔭᖅᐹ? ᓰᐱᖁᑎᖃᖅᑑᑉ, ᓴᐸᑎᐅᑎᓪᓗᒍ ᓰᐱᖁᑎᖓ ᐃᑎᖅᓴᒧᑦ ᐃᓗᑐᔪᒧᑦ ᑲᑕᒃᐸᑦ, ᑎᒍᓗᒍ ᖃᕝᕕᖅᑎᓐᓇᓱᐊᕋᔭᓐᖏᓚᐅᒃ? 
12ᐃᓄᒃ ᖃᓄᖅ ᓰᐱᒥᑦ ᐱᓪᓚᕆᐅᓂᖅᓴᐅᑎᒋᕙ! ᑍᒤᒻᒪᑦ, ᐱᖁᔭᕗᑦ ᐱᑦᓯᐊᖁᔨᕗᑦ ᓴᐸᑎᐅᑎᓪᓗᒍ.” 
13ᑕᕝᕙ ᐊᖑᒻᒧᑦ ᓄᑭᖃᖏᑦᑐᓂᒃ ᐊᒡᒐᓕᖕᒧᑦ ᐅᖃᖅᐳᖅ, “ᐊᒡᒐᑎᑦ ᐃᓵᒃᑭᑦ.”
14ᑕᕝᕙ ᐹᕋᓰᑦ ᑕᕝᕙᓐᖓᑦ ᕿᒪᕉᑎᕗᑦ ᐃᓱᒪᒃᓴᖅᓯᐅᖃᑎᒌᓕᖅᐳᓪᓗ ᖃᓄᖅ ᔩᓱᓯᒥᒃ ᑐᖁᑦᓯᔪᓐᓇᕐᖕᒪᖔᕐᖕᒥᒃ.
15ᔩᓱᓯᓕ ᑐᓴᕋᒥ ᑐᖁᑕᐅᓇᓱᐊᕐᖕᓂᕐᖕᒥᓂᒃ, ᑕᕝᕙᓐᖓᑦ ᓇᔪᖅᑕᒥᓂᑦ ᕿᒪᕉᑎᕗᖅ; ᐃᓄᒐᓴᒡᔪᐊᓂᓪᓗ ᒪᓕᒡᑕᐅᕗᖅ, ᖃᓂᒪᔪᓕᒫᓪᓗ ᖃᓂᒻᒪᓯᖏᓐᓂᑦ ᐋᖅᑭᒃᐰᑦ. 
16ᐃᓂᖅᑎᖅᐰᓪᓗ ᐃᓄᖕᓄᑦ ᐅᖃᐅᓯᕆᔭᐅᔪᒪᓇᓂ. 
17ᑕᒪᓐᓇᓗ ᔩᓱᓯᐅᑉ ᐱᓂᐊᕐᖕᓂᕆᕚ ᐂᓮᐊᓯᒃᑯᑦ ᐅᖃᐅᓯᐅᓯᒪᔪᑦ ᓇᓚᐅᑦᓯᓕᖁᓪᓗᒋᑦ ᐃᒤᓕᔪᑦ:
18“ᑕᑯᒋᑦ, ᑕᕝᕙ ᐱᔨᒐ, ᓂᕈᐊᖅᓯᒪᔭᕋ, ᓇᒡᓕᒋᔭᕋ, ᖁᕕᐊᓲᑎᒋᑦᓯᐊᖅᑕᕋᓗ.
19ᐂᕙᖃᑎᖃᕈᒫᓐᖏᓚᖅ ᕾᒐᓛᕈᒫᕋᓂᓗ,
20ᓇᑲᑦᓯᔪᒫᓐᖏᓚᖅᓗ ᐃᕕᖕᓂᒃ ᓂᐅᖓᔪᓂᒃ,
21ᔫᑎᐅᖏᑦᑐᓕᒫᓪᓗ ᐊᑎᕐᖕᒥᒍᑦ ᓂᕆᐅᒋᔭᒃᓴᖃᓕᖅᑎᑦᓱᒫᖅᐰᑦ.”
22ᐃᓄᐃᓪᓕ ᐃᓚᖏᑦ ᔩᓱᓯᒧᐊᕈᑦᔨᕗᑦ ᑕᐅᑐᖏᑦᑐᒥᒃ ᐊᖑᒻᒥᒃ, ᐅᖃᕈᓐᓇᖏᑦᑐᒥᒡᓗ ᐊᓂᕐᖕᓂᖅᓗᖕᒧᑦ ᐃᓗᒻᒥᖅᑕᐅᓯᒪᒐᒥ, ᑖᓐᓇ ᔩᓱᓯᐅᑉ ᐋᖅᑭᒃᐹ, ᐊᖑᓪᓗ ᐅᖃᕈᓐᓇᖅᓯᕗᖅ ᑕᐅᑐᓕᖅᓗᓂᓗ. 
23ᐃᓄᒋᐊᒃᑐᖅᔪᐊᓕᒫᓪᓗ ᑲᒪᓂᐊᖅᐳᑦ ᔩᓱᓯᐅᑉ ᐱᓂᐊᕐᖕᓂᕆᔭᖓᓂᒃ, ᐅᖃᖅᓗᑎᒡᓗ, “ᐅᓈ? ᑍᕕᑎᐅᑉ ᐃᕐᖕᓂᕆᓐᖏᑕᕋᓗᐊᖓ?” 
24ᐹᕋᓰᓪᓕ ᑕᒪᑐᒥᖓ ᑐᓴᕋᒥᒃ, ᐅᖃᖅᐳᑦ, “ᐅᓇ ᔩᓱᓯ ᐊᓂᕐᖕᓂᖅᓗᖕᓂᒃ ᐃᓄᖕᒥᑦ ᐊᓂᑎᑦᓯᖃᑦᑕᖅᑐᖅ ᐊᓂᕐᖕᓂᖅᓗᐃᑦ ᐊᖓᔪᖅᑳᖓᓐᓄᑦ ᐱᐅᓪᔨᐹᐱᒧᑦ ᐱᔪᓐᓇᖅᓯᑎᑕᐅᒐᒥ ᑍᒤᓕᐅᕈᓐᓇᖁᓪᓗᒍ.”
25ᔩᓱᓯᐅᑉ ᖃᐅᔨᒪᒐᒥᒋᑦ ᖃᓄᖅ ᐃᓱᒪᖃᕐᖕᒪᖔᑕ, ᐅᖃᐅᑎᕔᑦ, “ᓄᓇᓖᑦ ᐊᖓᔪᖅᑳᖅᔪᐊᖃᖅᑐᑦ ᐊᑕᐅᓯᕐᖕᒥᒃ ᐊᕕᒃᑐᖅᓗᑎᒃ ᐃᒻᒥᖕᓄᑦ ᐅᓇᑕᓕᕈᑎᒃ ᑖᓐᓇ ᐊᑯᓂᐅᖏᑦᑐᖅ ᐊᓯᕈᕋᔭᖅᐳᖅ, ᓄᓇᓖᓪᓗ, ᐅᕝᕙᓗ ᐃᓚᒌᑦ ᐃᒡᓗᒥᐅᖃᑎᒌᑦ ᐊᕕᒃᑐᖅᓗᑎᒃ, ᐃᒻᒥᖕᓄᑦ ᐅᓇᑕᓕᕈᑎᒃ ᐊᕕᖃᑦᑕᐅᑎᒐᔭᖅᐳᑦ. 
26ᓵᑖᓇᓯᐅᓪᓗ ᓵᑖᓇᓯᐅᖃᑎᓂ ᐊᓂᑎᒃᑯᓂᐅᒃ, ᐃᒻᒥᓂᒃ ᓯᖁᑦᑎᖅᓗᓂ ᐊᕕᒃᑐᕋᔭᖅᐳᖅ; ᖃᓄᖅᓕ ᑍᒪ ᐊᑕᓂᐅᕕᖓ ᑲᔪᓯᔪᓐᓇᕋᔭᖅᐸ? 
27ᐊᓂᕐᖕᓂᖅᓗᐃᓪᓗ ᐊᓂᑎᒍᒃᑭᑦ ᐱᐅᓪᔨᐹᐱᒃᑯᑦ ᐱᔪᓐᓇᕐᖕᓂᖃᖅᑎᑕᐅᓪᓗᖓ, ᒪᓕᒃᑎᓯᓕ ᑍᒪ ᓇᐅᒃᑯᑦ ᐊᓂᑎᑦᓯᖃᑦᑕᖅᐸᑦ ᐊᓂᕐᖕᓂᖅᓗᖕᓂᒃ? ᑍᒤᒻᒪᑦ ᒪᓕᒡᑎᓯ ᐃᖅᑲᖅᑐᐃᔨᒋᔪᒫᖅᐸᓯ. 
28ᒎᑎᐅᓪᓕ ᐊᓂᕐᖕᓂᖓᒍᑦ, ᐊᓂᕐᖕᓂᖅᓗᐃᑦ ᐊᓂᑎᒍᒃᑭᑦ, ᑕᕝᕙ ᒎᑎᐅᑉ ᐊᑕᓂᐅᕕᖓᓄᑦ ᑎᑭᑕᐅᓯᒪᓕᖅᐳᓯ.
29ᐅᕝᕙᓗ ᖃᓄᖅ ᓴᓐᖏᔪᐊᓘᑉ ᐃᒡᓗᖓᓄᑦ ᐃᑎᖅᑐᖃᕈᓐᓇᖅᐹ? ᐱᖁᑎᖏᓐᓂᒡᓗ ᐊᖅᓵᖅᓗᒍ, ᑭᓯᐊᓂ ᓴᓐᖏᔪᐊᓗᒃ ᕿᓚᒃᓱᖅᑳᖅᓗᒍ; ᑕᕝᕙ ᐃᒡᓗᖓᑕ ᐱᖁᑎᖏᓐᓂᒃ ᐊᖅᓵᖅᓯᔪᓐᓇᖅᓯᒐᔭᖅᐳᖅ.
30ᐱᓇᓱᐊᖃᑎᒋᓐᖏᑕᕋ ᐅᕙᓐᓂᒃ ᐊᑭᕋᖅᑐᖅᐳᖅ; ᐅᕙᓐᓂᒡᓗ ᑲᑎᖅᓱᐃᖃᑎᖃᖏᑦᑐᖅ ᐊᕕᑎᕆᕗᖅ. 
31ᑍᒤᒻᒪᑦ ᐅᖃᐅᑎᕙᑦᓯ, ᐃᓄᐃᑦ ᐊᔪᖅᑐᓕᓂᕐᖕᒥᖕᓂᑦ ᖃᓄᐃᑦᑐᑐᐃᓐᓇᓂᑦ, ᒎᑎᒥᒡᓘᓐᓃᑦ ᐅᖃᕐᖕᓂᖅᓗᒃᓯᒪᒐᓗᐊᖅᐸᑕ ᐃᓱᒪᒋᔪᓐᓁᖅᕕᐅᔪᓐᓇᖅᐳᑦ, ᐊᓂᕐᖕᓂᕐᖕᒥᒡᓕ ᐃᑦᔪᕐᖕᓁᑦᑐᒥᒃ ᐅᖃᕐᖕᓂᖅᓘᑦᔨᔪᖅ ᐃᓱᒪᒋᔪᓐᓁᖅᑕᐅᓂᐊᓐᖏᓚᖅ. 
32ᓇᓪᓕᐊᓪᓗ ᐊᑭᕋᖅᑐᖅᑐᖅ ᐃᓅᑉ ᐃᕐᖕᓂᖓᓂᒃ ᐃᓱᒪᒋᔪᓐᓁᖅᑕᐅᓂᐊᖅᐳᖅ; ᓇᓪᓕᐊᓪᓕ ᐊᑭᕋᖅᑐᖅᐸᑦ ᐊᓂᕐᖕᓂᕐᖕᒥᒃ ᐃᑦᔪᕐᖕᓁᑦᑐᒥᒃ ᐃᓱᒪᒋᔪᓐᓁᖅᑕᐅᓂᐊᓐᖏᓚᖅ, ᒫᓐᓇ ᓇᓪᓕᐅᑦᑐᒥ ᐱᔪᒫᖅᑐᒥᓗ.”
33“ᓇᐹᖅᑐᖅ ᐱᐅᒍᓂ ᐸᐅᕐᖓᖏᑦ ᐱᐅᓂᐊᕆᕗᑦ; ᓇᐹᖅᑐᖅ ᐱᐅᖏᒃᑯᓂ ᐸᐅᕐᖓᖏᑦ ᐱᐅᖏᑦᑑᓂᐊᕆᕗᑦ; ᓇᐹᖅᑐᖅ ᐱᕈᖅᑐᖏᑎᒍᑦ ᖃᐅᔨᒪᔭᐅᕙᒃᐳᖅ. 
34ᐃᓕᑦᓯ ᖁᒡᓗᒋᐊᖑᔪᓯ ᖃᓄᖅ ᐱᐅᔪᓂᒃ ᐅᖃᕈᓐᓇᖅᐱᓰ? ᐱᐅᖏᑦᑑᑎᓪᓗᓯ, ᐆᒻᒪᑎᐅᑉ ᑕᑕᑦᔪᑎᖓᓂᒃ ᐃᓄᒃ ᐅᖃᐅᓯᖃᓲᖑᕘᖅ. 
35ᐃᓄᒃ ᐱᐅᔪᖅ ᐱᐅᔪᓂᒃ ᓴᖅᑭᑎᑦᓯᕙᒃᐳᖅ ᐱᐅᔪᓂᒃ ᑲᑎᖅᓯᕕᖕᒥᓂᑦ; ᐃᓄᒡᓕ ᐱᐅᖏᑦᑐᖅ ᐱᐅᖏᑦᑐᓂᒃ ᓴᖅᑭᑎᑦᓯᕙᒃᐳᖅ ᐱᐅᖏᑦᑐᓂᒃ ᑲᑎᖅᓯᕕᖕᒥᓂᑦ.
36ᐅᖃᐅᑎᕙᑦᓯ, ᐃᖅᑲᖅᑐᖅᑕᐅᕕᐅᑉ ᐅᓪᓗᖓᓂ ᐃᓄᓕᒫᑦ ᓴᖅᑭᑎᑦᓯᔭᕆᐊᖃᕈᒫᖅᐳᑦ ᐊᑑᑎᖃᖏᑦᑐᓂᒃ ᐅᖃᐅᓯᕆᓚᐅᖅᓯᒪᔭᓕᒫᒥᖕᓂᒃ. 
37ᐅᖃᐅᓯᑦᓯᓐᓄᑦ ᐸᓯᔭᒃᓴᐅᖏᓐᓂᕋᖅᑕᐅᔪᒫᖅᐳᓯ, ᐅᖃᐅᓯᑦᓯᓄᓪᓗ ᐸᓯᔭᒃᓴᓐᖑᖅᑎᑕᐅᔪᒫᖅᐳᓯ.”
38ᑕᕝᕙ ᐱᖁᔭᓂᒃ ᐃᓕᓮᔩᑦ, ᐹᕋᓰᓪᓗ ᐃᓚᖏᑦ ᐅᖃᓕᖅᐳᑦ, “ᐃᓕᓮᔩ, ᑲᒪᓇᖅᑐᓕᑎᓪᓗᑎ ᑕᑯᓐᓇᕈᒪᔪᒍᑦ.”
39ᔩᓱᓯᐅᓪᓕ ᐅᖃᐅᑎᕔᑦ, “ᐅᓪᓗᒥᐅᔪᖅ ᐃᓄᐃᑦ ᐱᐅᖏᑦᑐᓕᔪᑦ ᒎᑎᖃᖏᑦᑐᓪᓗ ᑲᒪᓇᖅᑐᓕᓂᕐᖕᓂᒃ ᑕᑯᔪᒪᕗᑦ; ᑲᒪᓇᖅᑐᓕᓂᕐᖕᒥᒃ ᑐᓂᓯᕕᐅᓂᐊᓐᖏᓚᑦ ᐱᔪᖃᓛᖅᑐᒥᒃ ᒎᑎᐅᑉ ᐅᖃᖅᑎᖓᑕ ᔫᓇᐅᑉ ᑲᒪᓇᖅᑐᓕᓂᖓᑕ ᐊᓯᐊᓂᒃ. 
40ᔫᓇ ᐃᒪᕐᖕᒥᐅᑖᓘᑉ ᐃᓗᐊᓃᓚᐅᕐᖕᒪᑦ ᐅᓪᓗᓂᒃ ᐅᓐᓄᐊᓂᒡᓗ ᐱᖓᓱᓂᒃ, ᑍᒫᒃᑕᐅᖅ ᐃᓅᑉ ᐃᕐᖕᓂᖓ ᐅᓪᓗᓂᒃ ᐅᓐᓄᐊᓂᒡᓗ ᐱᖓᓱᓂᒃ ᓄᓇᖅᔪᐊᑉ ᐃᑎᓂᖓᑕ ᐃᓗᐊᓃᑦᓱᒫᕆᕗᖅ. 
41ᐃᖅᑲᖅᑐᖅᑕᐅᕕᒃ ᓇᓪᓕᐅᑎᒃᐸᑦ ᓂᓂᕕᒥᐅᑦ ᐃᓄᖏᑦ ᒪᑭᑦᓱᒫᖅᐳᑦ ᒫᓐᓇ ᐃᓅᔪᓂᒃ ᐃᖅᑲᖅᑐᐃᓗᑎᒃ ᐃᒋᑕᒃᓴᕈᖅᑎᑦᓯᓗᑎᒡᓗ; ᐊᔪᕐᖕᓂᕐᖕᒥᖕᓂᑦ ᖃᕿᐊᓕᓚᐅᕐᖕᒪᑕ ᔫᓇ ᐱᔪᖃᓛᖅᑐᒥᒃ ᒎᑎᐅᑉ ᐅᖃᖅᑎᖓ ᐅᖃᓪᓚᒃᑎᓪᓗᒍ ᑐᓴᕋᒥᒃ; ᑕᑯᒋᓪᓗ, ᐅᖃᐅᑎᕙᑦᓯ, ᑕᕝᕙᓃᑦᑐᖃᖅᐳᖅ ᔫᓇᒥᑦ ᐊᔪᖏᓐᓂᖅᓴᐅᔪᒥᒃ! 
42ᐃᖅᑲᖅᑐᖅᑕᐅᕕᒃ ᓇᓪᓕᐅᑎᒃᐸᑦ ᓰᐸᒥᐅᑦ ᐊᖓᔪᖅᑳᖅᔪᐊᖓ ᐊᕐᖕᓇᖅ ᒪᑭᑦᓱᒫᖅᐳᖅ ᒫᓐᓇ ᐃᓅᔪᓂᒃ ᐃᒋᑕᒃᓴᓐᖑᖅᑎᑦᓯᓗᓂ; ᑖᓐᓇ ᐅᖓᓯᒃᑐᐊᓗᖕᒧᑦ ᐃᖏᕐᕋᓚᐅᕐᖕᒪᑦ ᓄᓇᒥᓂᑦ, ᑐᓵᔭᖅᑐᖅᓗᓂ ᐊᖓᔪᖅᑳᖅᔪᐊᑉ ᓲᓗᒨᓂᐅᑉ ᓯᓚᑐᓂᖓᓂᒃ, ᑕᑯᒋᓪᓗ, ᐅᖃᐅᑎᕙᑦᓯ ᑕᕝᕙᓃᑦᑐᖃᖅᐳᖅ ᓲᓗᒨᓂᒥᑦ ᐊᔪᖏᓐᓂᖅᓴᐅᔪᒥᒃ!”
43“ᐊᓂᕐᖕᓂᖅᓗᒡᓕ ᐃᓄᖕᒥᑦ ᐊᓂᒐᒥ, ᓄᓇᒃᑯᑦ ᐸᓂᖅᑐᒃᑯᑦ ᐃᖏᕐᕋᕗᖅ ᐃᓂᒃᓴᒥᓂᒃ ᕿᓂᖅᓗᓂ, ᓇᓂᓯᔪᓐᓇᖏᒃᑯᓂᓕ, 
44ᐃᒻᒥᓄᑦ ᐅᖃᓕᖅᐳᖅ, ‘ᐃᒡᓗᒧᑦ ᕿᒪᓚᐅᖅᑕᓐᓄᑦ ᐅᑎᕐᖕᓂᐊᓕᖅᐳᖓ.’ ᐅᑎᕋᒥᓗ, ᐃᒡᓗ ᑕᑯᕚ ᐃᓗᓕᖃᖏᑦᑐᖅ, ᓴᓗᒪᑦᓯᐊᖅᓗᓂ, ᐋᖅᑭᑦᑎᐊᖅᓯᒪᓕᖅᑐᖅ. 
45ᑕᕝᕙ ᐊᓂᕗᖅ ᑕᕝᕙᓐᖓᑦ ᐊᓂᕐᖕᓂᕐᖕᓂᒡᓗ 7-ᓂᒃ ᐃᒻᒥᓂᑦ ᐱᐅᖏᑦᑑᓂᖅᓴᐅᔪᓂᒃ ᐃᓚᖃᓕᖅᓗᓂ, ᑕᕝᕗᖓᓗ ᑎᑭᓐᓇᒥᒃ ᑕᕝᕙᓂ ᐃᓂᖃᓕᖅᐳᑦ; ᑕᒪᑐᒪᓗ ᑭᖑᓂᖓᒍᑦ ᐃᓄᒃ ᑖᓐᓇ ᓯᕗᕐᖓᓂᑦ ᐱᐅᖏᓐᓂᖅᓴᐅᓕᖅᐳᖅ. ᑍᒤᑦᓱᒫᕆᕗᑦᑕᐅᖅ ᐅᓪᓗᒥ ᐃᓅᔪᓄᑦ ᐱᐅᖏᑦᑐᓄᑦ.”
46ᔩᓱᓯᓕ ᓱᓕ ᐅᖃᓪᓚᒃᑎᓪᓗᒍ ᐃᓄᖕᓄᑦ, ᑕᑯᒋᑦ, ᔩᓱᓯᐅᑉ ᐊᓈᓇᖓ ᖃᑕᓐᖑᑎᖏᓪᓗ ᑕᕝᕗᖓ ᑎᑭᑉᐳᑦ, ᐃᒡᓘᑉ ᓯᓚᑖᓃᓕᕋᒥᒃ, ᔩᓱᓯ ᐅᖃᐅᑦᔭᐅᖁᕚᑦ ᐅᖃᖃᑎᖃᕈᒪᓪᓗᑎᒃ. 
48ᔩᓱᓯ ᑭᐅᕗᖅ, “ᑭᓈ? ᐊᓈᓇᒐ, ᑭᓇᒃᑯᓪᓘ? ᖃᑕᓐᖑᑎᒃᑲ.” 
49ᔩᓱᓯᓗ ᐃᓕᓐᓂᐊᖅᑎᒥᓄᑦ ᑎᒃᑯᐊᖅᓗᓂ ᐅᖃᖅᐳᖅ, “ᑕᑯᒋᑦ! ᐅᑯᐊ ᑕᕝᕙ ᐊᓈᓇᒃᑲ ᖃᑕᓐᖑᑎᒃᑲᓗ! 
50ᓇᓪᓕᐊᑦ ᐊᑖᑕᒪ ᕿᓚᖕᒦᑦᑑᑉ ᐱᓂᐊᖅᑕᐅᖁᔭᖓᓂᒃ ᐱᓇᓱᐊᖅᑐᖅ, ᑖᓐᓇ ᖃᑕᓐᖑᑎᒋᕙᕋ, ᓇᔭᒋᓪᓗᒍᓗ, ᐊᓈᓇᒋᕙᕋ.”
