1ᑕᒪᑐᒪ ᑭᖑᕐᖓᒍᑦ ᒧᐊᐱᒥᐅᑦ ᐊᒧᓁᑎᒥᐅᓪᓗ, ᐃᓚᖃᖅᓗᑎᒃ ᒥ-ᔪᓁᑎᓂᒃ, ᑲᑎᑉᐳᑦ ᐅᓇᑕᕆᐊᖅᓗᑎᒃ ᔨᕼᐆᓴᐸᑦᒥᒃ. 
2ᑕᕝᕙ ᐃᓚᖏᓐᓂᒃ ᐅᖃᕆᐊᖅᑐᖅᑐᖃᖅᐳᖅ ᔨᕼᐆᓴᐸᑦᒧᑦ, ᐅᖃᖅᓗᓂ, “ᐃᓄᒋᐊᒃᑐᖅᔪᐊᑦ ᐃᓕᖕᓂᒃ ᐅᓇᑕᕆᐊᓕᖅᐳᑦ ᐄᑐᒥᒥᑦ, ᑕᕆᐅᓪᓗ ᐊᑭᐊᓂᑦ; ᑕᑯᒋᓪᓗ, ᑖᒃᑯᐊ ᑎᒍᓯᓯᒪᓕᕇᖅᐳᑦ ᕼᐊᔭᔭᓐ-ᑕᒫᕆᒥᒃ” (ᑍᔭᐅᖕᒥᔪᖅ ᐃᓐ-ᒋᑎᒥᒃ). 
3ᑕᕝᕙ ᔨᕼᐆᓴᐸᑦ ᑲᑉᐱᐊᓱᓕᖅᐳᖅ, ᐊᑕᓂᕐᖕᒥᒡᓗ ᖃᐅᔨᓴᕈᒪᓕᖅᓗᓂ, ᓂᕆᑦᑍᓕᖁᔨᓕᖅᐳᖅᓗ ᔫᑕᒥᐅᓕᒫᓂᒃ. 
4ᔫᑕᒥᐅᓪᓗ ᑲᑎᕗᑦ ᐊᑕᓂᕐᖕᒥᑦ ᐃᑲᔪᖅᑕᐅᔪᒪᓪᓗᑎᒃ; ᔫᑕᐅᓪᓗ ᐃᒡᓗᒐᓴᓕᒫᖏᓐᓂᑦ ᐱᓯᒪᔪᑦ ᑲᑎᕗᑦ ᐊᑕᓂᕐᖕᒥᒃ ᖃᐅᔨᓴᕈᒪᓪᓗᑎᒃ. 
5ᔨᕼᐆᓴᐸᑦᓗ ᓂᑯᕕᑉᐳᖅ ᔫᑕᒥᐅᑦ ᔪᕉᓴᓚᒥᐅᓪᓗ ᑲᑎᒪᔪᑦ ᓵᖏᓐᓂ, ᐊᑕᓂᐅᑉ ᐃᒡᓗᖓᓂ, ᓂᕈᑐᓂᐅᔭᖓᓂ ᓄᑖᒥ. 
6ᐅᖃᖅᓗᓂᓗ, “ᐊᑕᓃᖅ ᓯᕗᓕᑦᑕ ᒎᑎᖓᑦ, ᒎᑎᐅᓐᖏᓚᑏᑦ ᕿᓚᖕᒥ? ᐊᐅᓚᑦᓯᓐᖏᓚᑏᑦ ᐊᑕᓂᐅᕕᓕᒫᓂᒃ ᐃᓅᖃᑎᒌᒡᔪᐊᓂᒡᓗ? ᐱᔪᓐᓇᕐᖕᓂᖅᔪᐊᖅ ᐊᔪᖏᑦᑐᖅᔪᐊᖑᓂᖅᓗ ᐊᒡᒐᖕᓃᑉᐳᑦ, ᓇᓪᓕᐊᓐᓄᓪᓘᓐᓃᑦ ᐊᑭᒪᔭᐅᔪᓐᓇᓐᖏᓚᑎᑦ. 
7ᒎᑎᒋᓐᖏᓚᑦᑎᒌᑦ, ᐃᓅᖃᑎᒌᒡᔪᐊᓂᒃ ᑕᒫᓂ ᓄᓇᖃᖅᑐᓂᒃ ᓯᖏᑦᓯᓚᐅᖅᑐᑎᑦ ᐃᓄᖁᑎᕕᑦ ᐄᓴᕅᓕᒥᐅᑦ ᓵᖓᓂ, ᑐᓂᓪᓗᒍᓗ ᐂᕝᕙᕋᕼᐋᒻ ᐱᖃᓐᓇᕆᔭᕕᑦ ᑭᖑᕚᖏᓐᓄᑦ ᐃᓱᖃᖏᑦᑐᒧᑦ? 
8ᑖᒃᑯᐊᓗ ᓄᓇᖃᓕᖅᐳᑦ ᑕᒫᓂ, ᓴᓇᓚᐅᖅᐳᓪᓗ ᐃᑦᔪᕐᖕᓁᑦᑐᕕᖁᑎᖕᓂᒃ ᐊᑎᕐᖕᓄᑦ, ᐅᖃᖅᓗᑎᒃ, 
9‘ᑲᑉᐱᐊᓇᖅᑐᒧᑦ ᓴᕕᒡᔪᐊᒧᑦ ᑎᑭᑕᐅᒍᑦᑕ, ᐃᖅᑲᖅᑐᖅᑕᐅᓂᕐᖕᒧᑦ, ᐋᓐᓂᐊᓇᖅᑐᒧᓪᓘᓐᓃᑦ, ᑳᖕᓇᖅᑐᒧᓪᓘᓐᓃᑦ, ᓇᖏᕈᒫᖅᐳᒍᑦ ᐆᒪ ᑐᒃᓯᐊᖅᕕᐅᑉ ᓇᔪᒐᖅᐱᑦ ᓵᖓᓂ, ᐊᑏᑦ ᑕᕝᕙᓃᒻᒪᑦ ᐃᒡᓗᒥ, ᕿᓄᒍᑦᑕᓗ ᐋᓐᓂᐊᕈᑎᕗᑦ ᐱᓪᓗᒋᑦ, ᑐᓴᕈᒫᖅᐳᑎᑦ ᐱᐅᓕᓗᑕᓗ.’
10ᒫᓐᓇᓕ ᑕᑯᒋᑦ, ᐊᒧᓁᒥᐅᑦ, ᒧᐊᐱᒥᐅᑦ ᖃᖅᑲᒥᐅᑦ ᓰᐊᕆᐊᒥᐅᓪᓗ ᐃᓄᖏᑦ, ᐄᓴᕅᓕᒥᐅᓄᑦ ᓄᖑᑕᐅᖁᓚᐅᓐᖏᑕᑎᑦ ᐃᑦᔨᑉᑎᒥᐅᑦ ᓄᓇᖓᓂᑦ ᐊᐅᓪᓚᖅᑎᓪᓗᒋᑦ, ᑖᒃᑯᐊ ᓴᓂᖅᑯᓚᐅᖅᐰᑦ ᐊᓯᕈᖅᑕᐅᓇᑎᒃ. 
11ᑕᑯᒋᑦ, ᑕᒫᓃᓕᖅᐳᑦ ᐊᑭᓂᐊᕈᒪᓪᓗᑕ ᓯᖏᑦᑐᒪᓪᓗᑕᓗ ᐱᖁᑎᖕᓂᑦ, ᑐᓂᓚᐅᖅᑕᕐᖕᓂᑦ ᐅᕙᑦᑎᓐᓄᑦ ᑭᖑᕐᖑᑦᔭᐅᖁᓪᓗᒍ. 
12ᒎᑎᕗᑦ, ᐃᖅᑲᖅᑐᕈᓐᓇᖅᐱᒌᑦ? ᐱᔪᓐᓇᕐᖕᓂᖃᖏᓐᓇᑦᑕ ᐃᓄᒋᐊᒃᑐᖅᔪᐊᑦ ᐅᕙᑦᑎᓐᓄᑦ ᐅᓇᑕᕆᐊᕐᖕᓂᖏᓐᓄᑦ. ᖃᓄᐃᓕᐅᖅᑐᒃᓴᐅᖕᒪᖔᑦᑕᓗ ᖃᐅᔨᒪᓇᑕ, ᐃᔨᑦᑎᓐᓄᓪᓕ ᐃᓕᖕᓄᑦ ᑕᑯᓴᖅᐳᒍᑦ ᐅᑕᖅᑭᓪᓗᑕ.”
13ᔫᑕᒥᐅᓕᒫᓪᓗ ᐊᖑᑎᑦ ᓄᓕᐊᑎᒃ ᕿᑐᕐᖓᑎᒡᓗ ᐃᓚᒋᓪᓗᒋᑦ ᓇᖏᓚᐅᖅᐳᑦ ᐊᑕᓂᐅᑉ ᓵᖓᓂ. 
14ᑕᕝᕙ ᐊᑕᓂᐅᑉ ᐊᓂᕐᖕᓂᖓ ᑎᑭᑉᐳᖅ ᔭᕼᐊᔨᐅᓪᒧᑦ ᔭᑲᕅᐊᐅᑉ ᐃᕐᖕᓂᖓᓄᑦ, ᐱᓁᐊᑉ ᑭᖑᕚᖓᓄᑦ, ᔨ-ᐂᓕᐅᓪᓗ ᑭᖑᕚᖓᓄᑦ, ᒪᑕᓁᐊᐅᓪᓗ ᑭᖑᕚᖓᓄᑦ, ᓕᕔᑏᓪᓗ ᐊᓴᐸᐅᑉ ᐃᕐᖕᓂᖏᑦ ᑲᑎᒪᖃᑕᐅᕗᑦ ᑲᑎᒪᔪᑦ ᐊᑯᕐᖓᓐᓂ. 
15ᐅᖃᖅᐳᖅᓗ, “ᓈᓚᒋᑦᓯ, ᔫᑕᒥᐅᓕᒫᑦ ᔪᕉᓴᓚᒥᐅᓕᒫᓪᓗ, ᐊᖓᔪᖅᑳᖅᔪᐊᖅᓗ ᔨᕼᐆᓴᐸᑦ: ᐊᑕᓂᖅ ᐅᖃᖅᐳᖅ ᐃᓕᑦᓯᓐᓄᑦ, ‘ᑲᑉᐱᐊᓱᖏᓪᓗᓯ, ᓴᐱᖏᓪᓗᓯᓗ ᐃᓄᒋᐊᒃᑐᖅᔪᐊᓂᒃ; ᐃᓕᑦᓯ ᑕᒪᓐᓇ ᐅᓇᑕᕐᖕᓂᕆᖏᓐᓇᑦᓯᐅᒃ, ᒎᑎᐅᓪᓕ. 
16ᖃᐅᒃᐸᑦ ᐊᑎᖅᕕᒋᓛᖅᐸᓯ ᐅᓇᑕᕆᐊᖅᓗᒋᑦ; ᑕᑯᒋᑦ, ᒪᔪᕋᓛᖅᐳᑦ ᒪᔪᖅᑲᒥ ᔨᑦᔨᒥ; ᑕᑯᓛᖅᐸᓯ ᓇᖅᓴᐅᑉ ᐃᓱᐊᓂ, ᐃᓄᖃᖏᑦᑐᒥ ᔨᕈᐃᓕᐅᑉ ᖃᓂᒋᔮᓂ. 
17ᐅᓇᑕᕆᐊᖃᓛᓐᖏᓚᓯ ᐅᓇᑕᕐᖕᓂᕐᖕᒥ ᐊᑐᐃᓐᓇᕈᖅᓗᓯ ᓄᖅᑲᖓᑐᐃᓐᓇᓛᖅᐳᓯ, ᑕᑯᓗᓯᓗ ᐊᑕᓂᐅᑉ ᓵᓚᖃᕐᖕᓂᖓᓂᒃ ᐱᑦᔪᑎᒋᓗᓯ, ᔫᑖ ᔪᕉᓴᓚᒻᓗ.’ ᑲᑉᐱᐊᓱᖏᓪᓗᓯ, ᓴᐱᖅᑍᓕᒋᓯᓗ; ᖃᐅᒃᐸᑦ ᐅᐸᓛᖅᐸᑦᓯ ᐅᓇᑕᕆᐊᖅᓗᒋᑦ, ᐊᑕᓂᐅᓪᓗ ᐃᓚᒋᓂᐊᖅᐹᓯ.” 
18ᑕᕝᕙ ᔨᕼᐆᓴᐸᑦ ᐅᑯᕗᖅ ᑮᓇᓂᓗ ᒪᓂᖅᑲᒧᑦ ᐊᒃᑐᖅᑎᓪᓗᒍ, ᔫᑕᒥᐅᓕᒫᓪᓗ ᔪᕉᓴᓚᒥᓗ ᓄᓇᖃᖅᑐᑦ ᐅᑯᕗᑦ ᐊᑕᓂᐅᑉ ᓵᖓᓄᑦ, ᐊᑕᓂᖅ ᑐᒃᓯᐊᖅᕕᒋᓪᓗᒍ. 
19ᓕᕔᑏᓪᓗ ᑰᕋᕼᐂᑎᒃᑯᑦ ᑭᖑᕚᖏᑦ ᑰᕋᕼᐂᑎᓪᓗ ᑭᖑᕚᖏᑦ, ᓂᑯᕕᓪᓗᑎᒃ ᐊᑕᓂᖅ ᐄᓴᕅᓕᒥᐅᑦ ᒎᑎᖓ ᓂᖅᑐᖅᐹᑦ, ᓂᐱᖅᑯᖅᑐᔪᐊᓘᓪᓗᑎᒃ.
20ᐅᓪᓛᒻᒪᕆᒃᑯᓪᓗ ᒪᑭᑉᐳᑦ ᐂᓗᑎᒡᓗ ᐃᓄᖃᔪᐃᑦᑐᒧᑦ ᑎᑯᐊᒧᑦ; ᐊᐅᓪᓚᖅᑎᓪᓗᒋᑦ, ᔨᕼᐆᓴᐸᑦ ᓂᑯᕕᓪᓗᓂ ᐅᖃᖅᐳᖅ, “ᑐᓴᖅᓯᓐᖓ ᔫᑕᒥᐅᑦ ᔪᕉᓴᓚᒥᓗ ᓄᓇᖃᖅᑐᓯ! ᐅᒃᐱᕆᑦᓯ ᐊᑕᓂᕐᖕᒥᒃ ᒎᑎᑦᓯᓐᓂᒃ, ᑕᕝᕙ ᐃᓂᓪᓚᒃᑎᑕᐅᓂᐊᖅᐳᓯ; ᐅᖃᖅᑎᖏᑦ ᐅᒃᐱᕆᓯᒋᒃ, ᑕᕝᕙ ᒪᑭᑎᑕᐅᓂᐊᖅᐳᓯ.” 
21ᐃᓄᐃᑦ ᐅᖃᐅᑎᔭᕇᕋᒥᒋᑦ, ᑎᓕᓯᕗᖅ ᐊᑕᓂᕐᖕᒧᑦ ᐃᓐᖏᕐᖕᓂᐊᖅᑐᓂᒃ ᓂᖅᑐᐃᔪᒃᓴᓂᒡᓗ ᑖᑦᓱᒪ ᐃᓂᖁᓇᕐᖕᓂᖓᑕ ᐃᑦᔪᕐᖕᓁᓐᓂᖓᓂᒃ, ᑖᒃᑯᐊ ᐅᓇᑕᖅᑐᒃᓮᑦ ᓯᕗᓂᐊᓃᑉᐳᑦ ᐅᖃᖅᓗᑎᒃ: “ᐊᑕᓂᖅ ᖁᔭᒋᔭᐅᓕ, ᑖᑦᓱᒪ ᓇᒡᓕᖕᓂᖓ ᓱᖁᓯᔪᐃᑦᑑᖕᒪᑦ ᐃᓱᖃᖏᑦᑑᖕᒧᑦ.”
22ᐃᓐᖏᓕᕐᖕᒪᑕ ᓂᖅᑐᐃᓪᓗᑎᒃ, ᑕᕝᕙ ᐊᑕᓂᖅ ᐅᐃᒻᒪᖕᓇᖅᑐᒥᒃ ᑎᑭᑎᑦᓯᕗᖅ ᐊᒧᓁᑎᓄᑦ, ᒧᐊᐱᒥᐅᓄᓪᓗ, ᖃᖅᑲᒧᑦ ᓰᐊᕆᒥᐅᓄᓪᓗ, ᔫᑕᒥᐅᓄᑦ ᐅᓇᑕᕆᐊᓚᐅᖅᑐᓄᑦ, ᑖᒃᑯᐊᓗ ᑐᑮᕈᑎᓚᐅᖅᐳᑦ. 
23ᐊᒧᓁᒥᐅᑦ ᒧᐊᐱᒥᐅᓪᓗ ᐅᓇᑕᓕᓚᐅᖅᐳᑦ ᖃᖅᑲᒥ ᓰᐊᕆᒥᐅᓂᒃ, ᑐᖁᕋᖅᐰᓪᓗ ᓄᖑᑦᓯᐊᖅᓗᒋᑦ, ᓯᐊᕆᒥᐅᑦ ᓄᖑᓐᓇᒥᒋᑦ, ᑕᕝᕙ ᐃᒻᒥᖕᓄᑦ ᓵᓪᓗᑎᒃ ᑐᖁᕋᖃᑦᑕᐅᑎᓕᓚᐅᕆᕗᑦ. 
24ᔫᑕᒥᐅᑦ ᑎᑭᓐᓇᒥᒃ ᐃᓄᖃᔪᐃᑦᑐᒧᑦ ᐳᖅᑐᔪᒧᑦ, ᑕᑯᓴᖅᐳᑦ ᐃᓄᒋᐊᒃᑐᖅᔪᐊᓄᑦ; ᑕᑯᒋᓪᓗ, ᑎᒦᑦ ᑐᖁᖓᔪᑦ ᓄᓇᒥ ᓇᓪᓚᖓᐅᓚᐅᖅᐳᑦ ᓇᓂᑐᐃᓐᓇᖅ; ᐊᑕᐅᓯᕐᖕᒥᒡᓘᓐᓃᑦ ᐊᓐᓇᒃᑐᖃᓐᖏᓚᖅ.
25ᔨᕼᐆᓴᐸᑦᑯᑦ ᐃᓚᖏᓪᓗ ᑎᑭᓐᓇᒥᒃ ᓇᒡᕚᖅᑕᕆᐊᓕᓚᐅᖅᐳᑦ ᑖᒃᑯᓇᓐᖓᑦ, ᓇᓂᓯᕗᓪᓗ ᐃᒻᒧᒃᓯᐅᒐᕐᖕᓂᒃ ᐅᓄᖅᑐᖅᔪᐊᓂᒃ, ᓂᕿᓂᒃ, ᐊᓐᓄᕌᓂᒡᓗ, ᐱᔪᒥᓇᖅᑐᓂᒡᓗ ᐱᖁᑎᓂᒃ, ᓄᐊᑦᓯᓚᐅᖅᐳᑦ ᐱᑖᕆᓂᐊᖅᑕᒥᖕᓂᒃ ᐅᓄᖅᑐᖅᔪᐊᓂᒃ ᐊᒡᔭᖅᓯᔪᓐᓁᓪᓕᑐᐃᓐᓇᖅᓗᑎᒃ. ᐅᓪᓗᓂᒃ ᐱᖓᓱᓂᒃ ᓇᒡᕚᖅᑕᓚᐅᖅᐳᑦ ᐱᑖᖅᑐᖅᓗᑎᒃ, ᐅᓄᖅᑐᖅᔪᐊᖑᓚᐅᕐᖕᒪᑕ. 
26ᐅᓪᓗᐃᑦ ᓯᑕᒪᖓᓐᓂ ᑲᑎᕗᑦ ᓇᖅᓴᒥ ᐱᕋᑲᒥ ᓮᒻᒪᖅᑎᑕᐅᕕᖕᒥ, ᑕᕝᕙᓂ ᐊᑕᓂᖅ ᓂᖅᑐᖅᐹᑦ; ᑍᒤᒻᒪᑦ ᑖᓐᓇ ᓇᖅᓴᖅ ᑍᔭᐅᖃᑦᑕᓕᖅᐳᖅ ᓇᖅᓴᒥᒃ ᐱᕋᑲᒥᒃ ᓮᒻᒪᖅᑎᑕᐅᕕᖕᒥᒃ ᐅᓪᓗᒥᒧᑦ ᑎᑭᓪᓗᒍ. 
27ᑭᖑᓂᖓᒍᑦ ᐅᑎᖅᐳᑦ, ᐊᖑᑎᓕᒫᑦ ᔫᑕᒧᑦ ᔪᕉᓴᓚᒧᓪᓗ, ᔨᕼᐆᓴᐸᑦᓗ ᓯᕗᓕᖅᑎᒋᔭᐅᓪᓗᓂ, ᔪᕉᓴᓚᒧᑦ ᐅᑎᖅᐳᑦ ᖁᕕᐊᓱᒡᓗᑎᒃ, ᐊᑕᓂᐅᑉ ᖁᕕᐊᓱᒃᑎᓚᐅᕐᖕᒪᒋᑦ ᐊᑭᕋᖏᑦ ᓵᓚᒋᓪᓗᒋᑦ. 
28ᔪᕉᓴᓚᒧᑦ ᑎᑭᓐᓇᒥᒃ, ᓂᓪᓕᐊᑎᑦᓯᓚᐅᖅᐳᑦ ᕼᐊᕐᐱᓂᒃ ᑯᑭᑦᑕᐸᐅᑎᐅᔭᓂᒡᓗ ᓄᖃᖅᑎᓕᖕᓂᒃ ᑎᑦᑐᓚᐅᑎᓂᒡᓗ, ᐊᑕᓂᐅᑉ ᐃᒡᓗᖓᓄᑦ ᑎᑭᓪᓗᑎᒃ. 
29ᒎᑎᓗ ᓯᕘᕋᒋᔭᐅᓕᓚᐅᖅᐳᖅ ᓄᓇᖃᖅᑐᓄᑦ ᐊᖓᔪᖅᑲᐅᕕᓕᒫᓄᑦ ᑐᓴᕋᒥᒃ ᐊᑕᓂᖅ ᐅᓇᑕᓚᐅᕐᖕᓂᖓᓂᒃ ᐄᓴᕅᓕᒥᐅᑦ ᐊᑭᕋᖏᓐᓂᒃ. 
30ᑕᕝᕙ ᔨᕼᐆᓴᐸᐅᑉ ᐊᖓᔪᖅᑲᐅᕕᖓ ᐅᓇᑕᖅᑕᐅᓇᓱᐊᕈᓐᓁᓚᐅᖅᐳᖅ, ᒎᑎᖓᑕ ᐅᓇᑕᖅᑕᐅᖏᓐᓂᕐᖕᒥᒃ ᑐᓂᓚᐅᕐᖕᒪᒍ.
31ᔨᕼᐆᓴᐸᑦ ᐊᖓᔪᖅᑳᖅᔪᐊᓐᖑᓚᐅᖅᐳᖅᖅ ᔫᑕᒧᑦ, 35-ᓂᒃ ᐊᕐᕌᒍᖃᖅᓗᓂ ᐊᖓᔪᖅᑳᓐᖑᓚᐅᖅᐳᖅ, ᐊᐅᓚᑦᓯᓚᐅᖅᐳᖅᓗ ᐊᕐᕌᒍᓂᒃ 25-ᓂᒃ ᔪᕉᓴᓚᒥ. ᐊᓈᓇᖓ ᐊᑎᖃᖅᐳᖅ ᐊᔪᐸᒥᒃ ᓮᕼᐂᑉ ᐸᓂᖓ. 
32ᐊᑖᑕᒥᑐᑦ ᐂᓴᑐᑦ ᐃᓅᓯᖃᓚᐅᖅᐳᖅ ᐊᓯᐊᓄᓪᓗ ᓴᖑᓚᐅᕋᓂ; ᐃᓱᐊᖅᑐᒥᒃ ᐱᓂᐊᕐᖕᓂᖃᓚᐅᖅᐳᖅ ᐊᑕᓂᐅᑉ ᑕᑯᓐᓇᖅᑕᖓᒍᑦ. 
33ᑭᓯᐊᓂᓕ ᒎᑎᓐᖑᐊᓄᑦ ᑐᒃᓯᐊᖅᕖᑦ ᐲᖅᑕᐅᓚᐅᓐᖏᓚᑦ; ᐃᓄᐃᑦ ᓱᓕ ᐆᒻᒪᑎᒥᒍᑦ ᑐᓂᓪᓚᕆᒃᓯᒪᓚᐅᖏᒻᒪᑕ ᓯᕗᓕᖏᑕ ᒎᑎᖓᓄᑦ.
34ᔨᕼᐆᓴᐸᐅᓪᓕ ᐱᓂᐊᕐᖕᓂᕕᓂᖏᑕ ᐃᓚᖏᑦ, ᐱᒋᐊᕐᖕᓂᖓᓂᑦ ᑭᖑᓪᓕᖅᐹᒧᑦ, ᑎᑎᕋᖅᓯᒪᕗᑦ ᔨᕼᐆᑉ ᕼᐊᓇᓁᑉ ᐃᕐᖕᓂᖓᑕ ᑎᑎᕋᖅᐸᓪᓕᐊᓯᒪᔭᖏᓐᓂ, ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖏᑕ ᑎᑎᕋᖅᑕᐅᕙᓪᓕᐊᓯᒪᕕᖏᓐᓂ.
35ᑕᒪᑐᒪ ᑭᖑᕐᖓᒍᑦ ᔨᕼᐆᓴᐸᑦ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓ ᑕᑉᐱᐅᑎᓚᐅᖅᐳᖅ ᐄᓴᕅᓕᒥᐅᑉ ᐊᖓᔪᖅᑳᖅᔪᐊᖓᓄᑦ ᐊᕼᐊᔧᐊᒧᑦ, ᑖᑦᓱᒧᖓ ᐱᐅᖏᑦᑐᓕᓚᐅᖅᑐᒧᑦ. 
36ᐊᖏᖃᑎᒋᓚᐅᖅᐹᓗ ᐅᒥᐊᖅᔪᐊᓂᒃ ᓴᓇᖃᑎᒋᔪᒪᓪᓗᓂᐅᒃ ᑖᕐᓯᓯᒧᐊᖅᑐᒃᓴᓂᒃ, ᐅᒥᐊᖅᔪᐊᓕᐅᓚᐅᖅᐳᑦ ᓄᓇᒥ ᐃᔨᐅᓂ-ᒋᐱᕆᒥ. 
37ᐃᓔᓯᕆ ᑐᑕᕙᕼᐅᑉ ᐃᕐᖕᓂᖓ ᒪᕇᓴᒥᐅᑕᖅ ᐅᖃᖅᑎᑕᐅᓚᐅᖅᐳᖅ ᔨᕼᐆᓴᐸᑦᒥᒃ ᐊᑭᕋᖅᑐᖅᓗᓂ, ᐅᖃᖅᓗᓂ, “ᑕᑉᐱᐅᑎᓚᐅᕐᖕᓃᑦ ᐊᕼᐊᔧᐊᒧᑦ ᐱᓪᓗᒍ, ᐊᑕᓂᐅᑉ ᓴᓇᓚᐅᖅᑕᑎᑦ ᓄᖑᑎᑦᓱᒫᓕᖅᐰᑦ.” ᐅᒥᐊᖅᔪᐊᓕᐊᖏᓪᓗ ᑕᕝᕙ ᓱᕋᒃᐳᑦ, ᑖᕐᓯᓯᒧᐊᕈᓐᓇᖅᓯᓚᐅᕋᑎᒃ.
