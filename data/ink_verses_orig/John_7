1ᑕᒪᑐᒪ ᑭᖑᕐᖓᒍᑦ ᔩᓱᓯ ᒐᓕᓕᐊᒃᑯᑦ ᐃᖏᕐᕋᕗᖅ; ᔫᑎᐊᒃᑯᓪᓕ ᐃᖏᕐᕋᔪᒪᓐᖏᓚᖅ, ᔫᑎᑦ ᐊᖓᔪᖅᑳᖏᑕ ᑐᖁᑦᓱᒪᖕᒪᑦᔪᒃ. 
2ᔫᑎᑦ ᑐᐱᕐᖕᒥ ᐊᖏᕐᕋᖃᖅᐸᓚᐅᕐᖕᓂᕐᖕᒥᖕᓂᒃ ᓇᓪᓕᐅᓐᓂᖅᓯᐅᖅᕕᖓᑦ ᖃᓂᑦᑑᓕᕐᖕᒪᑦ. 
3ᑍᒤᒻᒪᑦ ᖃᑕᓐᖑᑎᖏᑕ, ᔩᓱᓯ ᐅᖃᐅᑎᕚᑦ, “ᑕᒫᓐᖓᑦ ᐊᐅᓪᓚᖅᓗᑎᑦ ᔫᑎᐊᒧᐊᓚᐅᕆᑦ, ᐃᓕᓐᓂᐊᖅᑎᑎᑦ ᑕᑯᓂᐊᕐᖕᒪᑕ ᐱᓇᓱᐊᕐᖕᓂᕆᔭᕐᖕᓂᒃ. 
4ᐱᓇᓱᐊᖅᑕᒥᖕᓂᒃ ᐃᔨᖅᓯᓯᒪᔪᖃᓲᖑᖏᒻᒪᑦ ᐃᓄᖕᓄᑦ ᖃᐅᔨᔭᐅᑦᓯᐊᕈᒪᔭᕌᖓᒥᒃ. ᑕᒪᒃᑯᓂᖓ ᐱᓇᓱᐊᖃᑦᑕᕋᕕᑦ, ᓯᓚᖅᔪᐊᓕᒫᒥ ᐃᓕᖕᓂᒃ ᖃᐅᔨᔭᐅᑎᓚᐅᕆᑦ.” 
5ᐊᒡᓛᑦ ᖃᑕᓐᖑᑎᖏᑦ ᐅᒃᐱᓚᐅᖏᒻᒪᑕ ᔩᓱᓯᒥᒃ.
6ᔩᓱᓯᐅᑉ ᐅᖃᐅᑎᕔᑦ, “ᓱᓕ ᐱᕕᒃᓴᕋ ᓈᒻᒪᒃᓯᖏᒻᒪᑦ, ᐃᓕᑦᓯᓕ ᐱᓇᓱᐊᖅᕕᒃᓴᓯ ᖃᖓᓕᒫᖅ ᓇᓪᓕᐅᑎᓯᒪᕗᖅ. 
7ᓯᓚᖅᔪᐊᕐᖕᒥᐅᑦ ᐆᒥᒋᔪᓐᓇᓐᖏᓛᓯ, ᐅᕙᖓᓕ ᐆᒥᒋᔭᐅᕗᖓ ᐱᐅᖏᑦᑐᒧᑦ ᐊᐅᓚᑕᐅᓂᖏᓐᓂᒃ ᓇᓗᓁᖅᓯᖃᑦᑕᕐᖕᓂᕋ ᐱᑦᔪᑎᒋᓪᓗᒍ. 
8ᓇᓪᓕᐅᓐᓂᖅᓯᐅᕆᐊᖅᑐᓕᕆᑦᓯ; ᐅᕙᖓᓕ ᓇᓪᓕᐅᓐᓂᖅᓯᐅᖅᑐᓄᑦ ᐂᓂᐊᖏᓐᓇᒪ, ᐱᕕᒃᓴᕋ ᓱᓕ ᓈᒻᒪᒃᓯᓯᒪᖏᒻᒪᑦ.” 
9ᑕᒪᑐᒥᖓᓕ ᐅᖃᕇᕋᒥ ᒐᓕᓕᐊᒥᑦ ᓅᓚᐅᓐᖏᓚᖅ.
10ᖃᑕᓐᖑᑎᖏᓪᓕ ᓇᓪᓕᐅᓐᓂᖅᓯᐅᖅᑐᓄᑦ ᐂᖕᒪᑕ, ᔩᓱᓯᑦᑕᐅᖅ ᒪᓕᒃᓴᕆᕗᖅ; ᐃᓄᖕᓄᑦ ᓴᖅᑭᔮᓗᐊᕋᓂ ᖃᐅᔨᔭᐅᑦᑍᓕᓪᓗᓂᓕ. 
11ᔫᑎᑦ ᐊᖓᔪᖅᑳᖏᑕ ᕿᓂᕋᓗᐊᖅᐹᑦ ᓇᓪᓕᐅᓐᓂᖅᓯᐅᖅᑐᓂ, ᐅᖃᖅᓗᑎᒡᓗ, “ᓇᐅᒡᓕ ᔩᓱᓯ?”
12ᐃᓄᒋᐊᒃᑐᖅᔪᐊᓪᓕ ᖃᐅᔨᔭᐅᑦᑍᓕᓪᓗᑎᒃ ᐃᒻᒥᖕᓄᑦ ᐅᖃᖃᑦᑕᐅᑎᕗᑦ ᔩᓱᓯᒥᒃ, ᐃᓚᖏᑦ ᐅᖃᖅᐳᑦ, “ᐃᓄᑦᓯᐊᕚᓗᖏᓐᓇ,” ᐃᓚᖏᑦ ᐅᖃᖅᐳᑦ, “ᐋᒃᑬ, ᐃᓄᖕᓂᖏᓐᓇ ᑕᒪᖅᑎᑦᓯᓕᖅᑐᖅ.” 
13ᔫᑎᓪᓕ ᐊᖓᔪᖅᑳᖏᓐᓂᒃ ᓯᕘᕋᒐᒥᒃ ᐅᖃᐅᓯᕆᔭᐅᓐᖏᓚᖅ ᐃᓄᐃᑦ ᑐᓵᑎᓪᓗᒋᑦ.
14ᓇᓪᓕᐅᓐᓂᖅᓯᐅᕐᖕᓂᖅ ᐊᓂᒍᕆᐊᕕᐊᓕᖅᑎᓪᓗᒍ ᔩᓱᓯ ᑐᒃᓯᐊᖅᕕᒡᔪᐊᒧᐊᖅᐳᖅ ᑕᕝᕙᓂᓗ ᐊᔪᕆᖅᑐᐃᓕᖅᓗᓂ. 
15ᔫᑎᑦ ᐊᖓᔪᖅᑳᖏᑦ ᑲᒪᔪᐊᓘᓕᖅᐳᑦ ᐅᖃᖅᓗᑎᒃ, “ᖃᓄᐊᓗᖑᓇ ᖃᐅᔨᒪᔪᐊᓘᓕᖅᐹ? ᐃᓕᓴᖅᕕᖕᒥ ᐃᓕᓐᓂᐊᓚᐅᖅᓯᒪᓇᓃ?”
16ᔩᓱᓯᐅᓪᓕ ᑭᐅᕔᑦ, “ᐊᔪᕆᖅᑐᐃᕗᖓ ᐅᕙᓐᓂᑦ ᓇᖕᒥᓂᖅ ᐱᖏᑦᑐᓂᒃ, ᑖᑦᓱᒪᓐᖓᓪᓕ ᑎᓕᔨᓐᓂᑦ ᐱᔪᓂᒃ. 
17ᓇᓪᓕᐊᑦ ᒎᑎᐅᑉ ᐱᔪᒪᔭᖓᓂᒃ ᐱᓇᓱᐊᕈᒪᔪᖅ, ᖃᐅᔨᓂᐊᖅᐳᖅ ᐊᔪᕆᖅᑐᐃᔪᑎᒋᔭᒃᑲ ᒎᑎᒥᑦ ᐱᖕᒪᖔᑕ ᐅᕝᕙᓗ ᐅᕙᓐᓂᑐᐃᓐᓇᖅ ᐅᖃᓪᓚᖕᒪᖔᕐᖕᒪ. 
18ᓇᓪᓕᐊᑦ ᐱᔪᓐᓇᕐᖕᓂᑐᐃᓐᓇᕐᖕᒥᒍᑦ ᐅᖃᓪᓚᒃᑐᖅ ᐃᒻᒥᓂᒃ ᓂᖅᑐᖅᑕᐅᑦᔪᑎᒃᓴᒥᓂᒃ ᐱᓇᓱᐊᖅᐳᖅ; ᓇᓪᓕᐊᓪᓕ ᑎᓕᔨᒥᓂᒃ ᓂᖅᑐᖅᑕᐅᑎᑦᓯᓇᓱᐊᖅᑐᖅ ᓱᓕᑦᓯᐊᖅᐳᖅ, ᑖᑦᓱᒪᓂᓗ ᓴᒡᓗᓂᖅᑕᖃᕋᓂ. 
19ᒨᓯᓯᐅᑉ ᐱᖁᔭᓂᒃ ᑐᓂᓯᕕᒋᓚᐅᓐᖏᓛᓰ? ᓇᓪᓕᓯᓘᓐᓃᑦ ᐱᖁᔭᓂᒃ ᒪᓕᒃᑐᖃᓐᖏᓚᓯ. ᓱᖕᒪᑦ ᑐᖁᓐᓇᓱᐊᖅᐱᓯᓐᖔ?”
20ᐃᓄᒋᐊᒃᑐᖅᔪᐊᑦ ᑭᐅᕗᑦ, “ᐊᓂᕐᖕᓂᖅᓗᖕᒥᒃ ᐃᓗᒻᒥᖅᑕᐅᓯᒪᕗᑎᑦ! ᑭᓇᒨᑦ ᑐᖁᑕᐅᓇᓱᐊᖅᐲᑦ?”
21ᔩᓱᓯᐅᑉ ᑭᐅᕔᑦ, “ᐱᓇᓱᐊᕐᖕᓂᕐᖕᒥᒃ ᐊᑕᐅᓯᕐᖕᒥᒃ ᓴᖅᑭᑎᑦᓯᒐᒪ, ᐃᓘᓪᓇᓯ ᑲᒪᓂᐊᕈᑎᒋᓚᐅᖅᐸᓯ. 
22ᒨᓯᓯᐅᑉ ᐱᖁᓚᐅᖅᐹᓯ ᐃᕐᖕᓂᓯ ᑭᐱᔭᐅᖁᓪᓗᒋᑦ (ᒨᓯᓯᓕ ᓇᖕᒥᓂᖅ ᐱᒋᐊᖅᑎᑦᓯᓚᐅᖏᒃᑲᓗᐊᖅᐳᖅ, ᓯᕗᓕᓯᓕ ᐱᒋᐊᖅᑎᑦᓯᓚᐅᖅᐳᑦ), ᑍᒤᒻᒪᑦ ᓄᑲᑉᐱᐊᑦ ᑭᐱᕙᒃᐸᓯ ᓴᐸᑎᐅᑎᓪᓗᒍ. 
23ᓄᑲᑉᐱᐊᖅᓕ ᑭᐱᔭᐅᒃᐸᑦ ᓴᐸᑎᒥ, ᒨᓯᓯᐅᑉ ᐱᖁᔭᖏᓐᓂᒃ ᓯᖁᒥᑦᓯᑦᑍᓕᒪᓂᕐᖕᒧᑦ, ᓱᖕᒪᓪᓖ? ᑍᒪ ᐆᒥᒋᕕᓯᓐᖓ ᐃᓅᑉ ᑎᒥᓕᒫᖓᓂᒃ ᐋᖅᑭᒃᓯᓚᐅᕋᒪ ᓴᐸᑎᐅᑎᓪᓗᒎ? 
24ᑕᑯᒃᓴᐅᔪᑐᐃᓐᓇᖅ ᒪᓕᒡᓗᒍ ᐃᖅᑲᖅᑐᐃᓂᐊᕋᓯ, ᓈᒻᒪᓈᑦᓯᐊᖅᑐᒥᒡᓕ ᐃᖅᑲᖅᑐᐃᖃᑦᑕᕆᑦᓯ ᐱᓂᐊᕐᖕᓂᓪᓚᕆᖓ ᒪᓕᒡᓗᒍ.”
25ᑍᒤᒻᒪᑦ ᔪᕉᓴᓚᒥᐅᑦ ᐃᓚᖏᑦ ᐅᖃᖅᐳᑦ, “ᐅᓈ ᑖᓐᓇᐅᓐᖏᓚᖅ ᐊᖓᔪᖅᑲᐅᔪᑦ ᑐᖁᑦᓱᒪᔭᖓᑦ? 
26ᑕᑯᓕᕆᑦᓯ, ᐃᓄᒐᓴᒡᔪᐊᓄᑦ ᐅᖃᓪᓚᒃᐳᖅ, ᐃᓂᖅᑎᖅᑕᐅᓐᖏᓚᖅᓘᓐᓃᑦ! ᐊᖓᔪᖅᑳᑦ ᖃᐅᔨᓪᓚᕆᓕᖅᐹᑦ ᙭ᔅᑑᓯᐅᓂᖓᓂᒃ? 
27᙭ᔅᑑᓯᓕ ᑎᑭᑉᐸᑦ, ᖃᐅᔨᒪᔪᖃᕐᖕᓂᐊᓐᖏᓚᖅ ᓇᑭᑦ ᐱᓯᒪᖕᒪᖔᑦ; ᐅᓇᓕ ᑕᒪᑦᑕ ᖃᐅᔨᒪᔭᕗᑦ ᓇᑭᑦ ᐱᓯᒪᖕᒪᖔᑦ.”
28ᔩᓱᓯᓕ ᑐᒃᓯᐊᖅᕕᒡᔪᐊᕐᖕᒥ ᐊᔪᕆᖅᑐᐃᓪᓗᓂ, ᓂᐱᖅᑯᖅᑐᓪᓗᓂ ᐅᖃᖅᐳᖅ, “ᖃᐅᔨᒪᓪᓚᕆᒃᐱᓯᓐᖔ? ᖃᐅᔨᒪᓪᓚᕆᒃᑲᓗᐊᖅᐱᓯ ᓇᑭᑦ ᐱᓯᒪᖕᒪᖔᕐᖕᒪ? ᐅᕙᓐᓂᒃ ᑎᑭᑎᓯᒪᖏᓐᓇᒪ; ᐅᕙᓐᓂᒃ ᑎᓕᓯᔪᖅ ᓱᓕᑦᓯᐊᖅᑑᕗᖅ, ᑖᓐᓇ ᖃᐅᔨᒪᓐᖏᑕᓯ. 
29ᐅᕙᖓᓕ ᖃᐅᔨᒪᕙᕋ, ᑖᑦᓱᒪᓐᖓᑦ ᐱᓚᐅᕋᒪ, ᑖᑦᓱᒪᓗ ᑎᓕᓚᐅᕐᖕᒪᖓ.”
30ᑕᕝᕙ ᑎᒍᓇᓱᐊᕋᓗᐊᖅᐹᑦ; ᐊᒃᑐᖅᑕᐅᓐᖏᓚᖅᓘᓐᓃᑦ, ᓱᓕ ᐱᔭᐅᕕᒃᓴᖓ ᓇᓪᓕᐅᑎᓯᒪᖏᒻᒪᑦ. 
31ᐃᓄᐃᓪᓕ ᐅᓄᖅᑐᑦ ᐅᒃᐱᕈᓱᓕᖅᐳᑦ ᑖᑦᓱᒥᖓ; ᐅᖃᖅᓗᑎᒃ, “᙭ᔅᑑᓯ ᑎᑭᒃᑯᓂ ᓇᓗᓁᒃᑯᑕᕐᖕᓂᒃ ᐱᓇᓱᐊᕐᖕᓂᖅᓴᐅᒐᔭᖅᐹ ᑖᑦᓱᒪᓐᖓᑦ?”
32ᐹᕋᓰᓪᓕ ᑐᓴᕋᒥᒃ ᐃᓄᒐᓴᒡᔪᐊᑦ ᐃᒻᒥᖕᓄᑦ ᑍᒫᒃ ᐅᖃᐅᓯᖃᖅᑎᓪᓗᒋᑦ ᔩᓱᓯᒥᒃ, ᐹᕋᓰᑦ ᑐᓂᕐᕈᓯᖅᑎᑦᓯᔩᓪᓗ ᐊᖓᔪᖅᑳᖏᑦ ᑐᒃᓯᐊᖅᕕᒡᔪᐊᑉ ᖃᐅᔨᓴᖅᑎᖏᓐᓂᒃ ᑎᓕᓯᕗᑦ ᔩᓱᓯ ᑎᒍᔭᐅᖁᓪᓗᒍ. 
33ᔩᓱᓯᓕ ᐅᖃᖅᐳᖅ, “ᒫᓐᓇ ᓱᓕ ᐊᑯᓂᐅᖏᑦᑐᖅ ᓇᔪᕐᖕᓂᐊᖅᐸᑦᓯ, ᑭᖑᓂᖓᒍᓪᓗ ᑎᓕᔨᓐᓄᑦ ᐂᓂᐊᖅᐳᖓ; 
34ᕿᓂᕈᒫᖅᐸᑦᓯᓐᖓ ᓇᓂᓇᖓᓗ; ᐂᕕᒋᓂᐊᖅᑕᓐᓄᑦ ᑎᑭᑦᓱᓐᓇᖏᓐᓇᑦᓯ.”
35ᔫᑎᓪᓕ ᐊᖓᔪᖅᑳᖏᑦ ᐃᒻᒥᖕᓄᑦ ᐅᖃᖃᑎᒌᓕᖅᐳᑦ, “ᓇᒧᓐᖓᕈᒪᒐᒥᐅᓇ ᐅᕙᑦᑎᓐᓄᑦ ᓇᓂᔭᐅᔪᓐᓁᓪᓕᓂᐊᓕᖅᐸ? ᐅᓇ ᒍᕇᑭᑦ ᓄᓇᖏᓐᓄᐊᕈᒪᓕᖅᑐᖅ ᒍᕇᑭᓂᒃ ᐊᔪᕆᖅᑐᐃᔭᖅᑐᕈᒪᓪᓗᓃ? 
36ᐅᖃᑬᓐᓇᕐᖕᒪᑦ, ‘ᕿᓂᕈᒫᖅᐸᑦᓯᓐᖓ ᓇᓂᓇᖓᓗ, ᐂᕕᒋᓂᐊᖅᑕᓐᓄᑦ ᑎᑭᑦᓱᓐᓇᖏᓐᓇᑦᓯ.’ ᖃᓄᕐᖑᓈ ᑐᑭᓕᖕᓂᒃ ᐅᖃᓪᓚᓕᖅᑐᖅ?”
37ᓇᓪᓕᐅᓐᓂᖅᓯᐅᖅᕕᐅᑉ ᐅᓪᓗᖏᑕ ᑭᖑᓪᓕᖅᐹᖓᓐᓂ, ᐱᕕᒃᔪᐊᖑᓂᖅᐸᐅᓕᖅᑎᓪᓗᒍ, ᔩᓱᓯ ᓂᑯᕕᑉᐳᖅ ᓂᐱᖅᑯᖅᑐᓪᓗᓂᓗ ᐅᖃᖅᐳᖅ, “ᐃᒥᕈᒃᑐᖃᖅᐸᑦ, ᐅᕙᓐᓄᑦ ᕾᓕᖅᓕ ᐃᒥᕐᖕᓂᐊᕐᖕᒪᑦ. 
38ᐅᕙᓐᓄᑦ ᐅᒃᐱᖅᑐᖅ, ᓲᖅᓗ ᐊᒡᓚᖕᓂ ᐅᖃᐅᓯᐅᓯᒪᖕᒪᑦ, ‘ᐃᒦᑦ ᐃᓅᓯᑖᕐᖕᓇᖅᑐᒥᒃ ᑰᒃᑐᑦ ᐆᒻᒪᑎᖓᓂᑦ ᑰᓕᕈᒪᖅᐳᑦ.’” 
39ᔩᓱᓯᓕ ᑕᒪᑐᒥᖓ ᐅᖃᖅᐳᖅ ᐊᓂᕐᖕᓂᕐᖕᒥᒃ ᐃᑦᔪᕐᖕᓁᑦᑐᒥᒃ ᐅᖃᐅᓯᖃᖅᓗᓂ, ᑖᑦᓱᒧᖓ ᐅᒃᐱᖅᑐᓄᑦ ᑐᓂᔭᐅᔪᒫᖅᑐᒥᒃ; ᑍᑦᓱᒪᓂᐅᑎᓪᓗᒍ ᓱᓕ ᒎᑎᐅᑉ ᐊᓂᕐᖕᓂᖓ ᑐᓂᔭᐅᓚᐅᖏᒻᒪᑦ, ᔩᓱᓯ ᓱᓕ ᓂᖅᑐᕐᖕᓇᖅᓯᑎᑕᐅᓚᐅᖏᒻᒪᑦ.
40ᐃᓄᐃᓪᓕ ᐃᓚᖏᑦ ᐅᖃᐅᓯᕐᖕᓂᒃ ᑕᒪᒃᑯᓂᖓ ᑐᓴᖅᑐᑦ ᐅᖃᖅᐳᑦ, “ᐅᓇ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᓪᓚᕆᒋᕚ.”
41ᐃᓚᖏᓪᓕ ᐅᖃᖅᐳᑦ, “ᐅᓇ ᙭ᔅᑑᓯᐅᕗᖅ.”
42ᐊᒡᓔᑦ ᐅᖃᖅᓯᒪᕗᑦ, ᙭ᔅᑑᓯᒎᖅ ᑍᕕᑎᐅᑉ ᑭᖑᕚᕆᓛᖅᐹ, ᐃᕐᖕᓂᐊᖑᓛᖅᓗᓂᓗ ᐱᑦᓕᐊᒥ, ᑍᕕᑎᐅᑉ ᓄᓇᕕᓂᖓᓂ.” 
43ᑍᒤᒻᒪᑦ ᐃᓄᒐᓴᒡᔪᐊᑦ ᐊᕕᒃᓯᒪᓕᓚᐅᖅᐳᑦ ᔩᓱᓯ ᐱᑦᔪᑎᒋᓪᓗᒍ. 
44ᐃᓚᖏᑕ ᔩᓱᓯ ᑎᒍᔪᒪᒐᓗᐊᖅᐹᑦ, ᐊᒃᑐᐃᔪᖃᓐᖏᓚᖅᓕ ᑖᑦᓱᒥᖓ.
45ᑐᒃᓯᐊᖅᕕᒡᔪᐊᓪᓕ ᖃᐅᔨᓴᖅᑎᖏᑦ ᐅᑎᕐᖕᒪᑕ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᑕ ᐹᕋᓰᓪᓗ ᐊᐱᕆᕔᑦ, “ᓱᖕᒪᑦ ᕾᑦᔪᑎᖏᑉᐱᓯᐅᒃ?”
46ᑐᒃᓯᐊᖅᕕᒡᔪᐊᑉ ᖃᐅᔨᓴᖅᑎᖏᑦ ᑭᐅᕗᑦ, “ᑖᑦᓱᑐᓇᖅ ᐅᖃᓪᓚᒍᓐᓇᖅᑎᒋᔪᒥᒃ ᐱᑕᖃᓐᖏᓚᖅ!”
47ᑕᕝᕙ ᐹᕋᓰᑦ ᑭᐅᕗᑦ, “ᑖᑦᓱᒧᖓᑦᑕᐅᖅ ᓯᓔᕐᕆᔭᐅᒋᕕᓰ? 
48ᔫᑎᑦ ᐊᖓᔪᖅᑳᖏᑕ ᐃᓚᖏᓐᓂᒃ, ᐹᕋᓯᓂᒡᓘᓐᓃᑦ ᐅᒃᐱᖅᑐᖃᖅᐹ ᑖᑦᓱᒧᖓ? 
49ᐅᑯᐊ ᐃᓄᒐᓴᒡᔪᐊᑦ, ᐱᖁᔭᓂᒃ ᖃᐅᔨᒪᖏᑦᑐᑦ, ᐊᓯᕈᖅᑕᐅᔪᒫᖅᐳᑦ.”
50ᓂᑯᑎᒨᓯᓕ ᐹᕋᓰᑦ ᐃᓚᖓᑦ ᑕᕝᕙᓃᑦᑐᖅ, ᑖᓐᓇᑦᓮᓐᓇᖅ ᔩᓱᓯᒥᒃ ᑕᑯᔭᖅᑐᓚᐅᖅᑐᖅ, ᐅᖃᖅᐳᖅ, 
51“ᐱᖁᔭᕗᑦ ᒪᓕᒡᓗᒋᑦ ᐃᓄᖕᒥᒃ ᓱᒋᐊᖅᑕᐅᖁᔨᔪᓐᓇᓐᖏᓚᒍᑦ, ᑐᓴᓚᐅᖅᑳᕋᑕ ᖃᐅᔨᓴᓚᐅᖅᑳᕋᑕᓗ ᐃᓅᑉ ᐱᓂᐊᕐᖕᓂᕆᓯᒪᔭᖓᓂᒃ.”
52ᑖᒃᑯᐊ ᑭᐅᕗᑦ, “ᒐᓕᓕᐊᒥᐅᖑᖃᑕᐅᒋᕖᑦ? ᑐᑭᓯᓇᓱᐊᓚᐅᕆᑦ, ᑕᕝᕙ ᖃᐅᔨᓂᐊᖅᐳᑎᑦ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓂᒃ ᒐᓕᓕᐊᒥᑦ ᐱᔪᖃᓚᐅᖅᓯᒪᖏᒻᒪᑦ.”
