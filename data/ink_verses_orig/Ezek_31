1ᐊᐅᓪᓚᖅᑎᑕᐅᓯᒪᓂᑦᑕ ᐊᕐᕌᒍᐃᑦ 11-ᒋᓕᖅᑕᖓᓐᓂ, ᑕᖅᑮᑦ ᐱᖓᔪᖓᓐᓂ, ᐅᓪᓗᖏᑕ ᓯᕗᓪᓕᖅᐹᖓᓐᓂ, ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ, ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᑦ ᐰᕈ ᐅᖃᐅᑎᒍᒃ ᐃᓄᒋᐊᒃᑐᖅᔪᐊᖁᑎᖏᓪᓗ:
3ᑕᑯᒋᑦ, ᓕᐸᓇᓂᒥ ᓇᐹᖅᑐᒥᒃ ᓰᑕᕆᒥᒃ ᐊᑦᔨᖃᖅᐳᑎᑦ,
4ᐃᒪᖃᑦᓯᐊᖅᑐᒦᓐᓇᒥ, ᐱᕈᑦᓯᐊᖅᓯᒪᕗᖅ ᑕᑭᔫᓕᖅᓗᓂ,
5ᓇᐹᖅᑑᖃᑎᒥᓂᑦ ᑕᑭᓂᖅᐹᖑᓕᖅᐳᖅ ᓇᐹᖅᑐᒐᓮᑦ ᐊᑯᕐᖓᓐᓂ;
6ᑎᖕᒥᐊᓄᑦ ᖃᓄᐃᑦᑐᑐᐃᓐᓇᕐᖕᓄᑦ ᐊᕙᓚᖓᔪᖏᑕ ᐱᕈᖅᑐᖏᑦ ᐃᕙᕕᐅᕗᑦ;
7ᓇᐹᖅᑑᑉ ᐊᖏᔪᖅᔪᐊᖑᓂᖓ ᑕᑯᒥᓇᖅᐳᖅ, ᐊᕙᓚᖓᔪᖏᑦ ᑕᑭᔫᑕᐅᕗᑦ;
8ᓇᐹᖅᑐᐃᑦ ᓰᑕᕇᑦ ᐊᑭᒪᔪᓐᓇᓐᖏᓚᑦ ᒎᑎᐅᑉ ᐱᕈᖅᓰᕕᖁᑎᖓᓃᑦᑐᑦ,
9ᑕᑯᒥᓇᖅᑑᑎᓚᐅᖅᐸᕋ ᓯᐊᒻᒪᖓᑦᓯᐊᖅᑐᓂᒃ ᐊᕙᓚᖓᔪᖃᖅᑎᓪᓗᒍ,
10ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᓇᐹᖅᑐᖅ ᑕᑭᔫᓕᕋᒥ ᓄᕗᔭᓄᓪᓗ ᑎᑭᐅᒪᔪᓐᓇᓕᖅᓗᓂ, ᐆᒻᒪᑎᖓ ᐱᐅᔪᕆᓕᖅᐳᖅ ᑕᑭᓂᕐᖕᒥᓄᑦ. 
11ᑍᒤᒻᒪᑦ ᐃᓅᖃᑎᒌᒡᔪᐊᑦ ᐊᔪᖏᓐᓂᖅᐹᖓᓐᓄᑦ ᑐᓂᓂᐊᓕᖅᐸᕋ; ᑖᑦᓱᒪ ᖁᓚᕐᖕᓇᖏᑦᑐᒥᒃ ᐱᓂᐊᖅᕕᒋᔪᒫᖅᐹ ᐱᐅᖏᑦᑐᓕᓂᖓᓄᑦ ᐱᓇᓱᐊᖅᕕᐅᔭᕆᐊᖃᕐᖕᓂᖓ ᒪᓕᒡᓗᒍ. ᖁᔭᓈᖅᓯᒪᓕᕋᒃᑯ. 
12ᓄᓇᖃᑎᒋᔭᐅᖏᑦᑐᓄᑦ ᐃᓅᖃᑎᒌᒡᔪᐊᓄᑦ ᓂᑲᒋᔭᖃᖏᑦᑐᓄᑦ ᓇᑲᑕᐅᓗᓂ ᕿᒪᒃᑕᐅᔪᒫᖅᐳᖅ. ᐅᕐᕈᒍᓂ ᐊᕙᓚᖓᔪᖏᑦ ᐅᓕᒃᓯᔪᒫᖅᐳᑦ ᖃᖅᑲᓂᒃ ᓇᖅᓴᓂᒡᓗ, ᐊᕙᓚᖓᔪᖏᑕᓗ ᓇᑲᑎᕐᖕᓂᑯᖏᑦ ᓄᓇᐅᑉ ᐃᒥᖏᓐᓄᐊᖅᑲᕈᒫᖅᐳᑦ; ᐃᓅᖃᑎᒌᒡᔪᐊᓪᓗ ᓄᓇᖅᔪᐊᕐᖕᒥᐅᑦ ᑖᑦᓱᒪ ᑕᕐᕋᓕᓂᖓᓃᑦᑐᑦ ᕿᒤᔪᒫᖅᐳᑦ. 
13ᐅᕐᕈᓯᒪᓕᖅᐸᓪᓗ ᑎᖕᒥᐊᓕᒫᓄᑦ ᐃᓂᒋᔭᐅᓕᕈᒫᖅᐳᖅ, ᐊᕙᓚᖓᔪᖏᓪᓗ ᐆᒪᔪᓕᒫᓄᑦ ᓇᑎᕐᖕᓇᒦᑦᑐᓄᑦ ᐃᓂᒋᔭᐅᓕᖅᓗᑎᒃ. 
14ᑕᒪᑐᒪ ᑭᖑᓂᖓᒍᑦ ᓇᐹᖅᑐᖃᕐᖕᓂᐊᕈᓐᓁᖅᐳᖅ ᑍᒫᒃ ᑕᑭᑎᒋᔪᒥᒃ ᓄᕗᔭᓄᑦ ᑎᑭᐅᑎᔪᓐᓇᖅᑐᒥᒃ, ᐃᒪᖃᑦᓯᐊᖅᑐᒥ ᐱᕈᕋᓗᐊᕈᑎᒃ ᑍᒫᒃ ᑕᑭᑎᒋᔪᖃᓚᐅᖅᓯᒪᑦᔮᔪᓐᓃᖅᐳᖅ; ᑐᖁᔪᒃᓮᓐᓇᐅᓕᕐᖕᒪᑕ, ᓄᓇᖅᔪᐊᕐᖕᒥᐅᑦ ᐃᓄᖏᑎᑐᑦ, ᑐᖁᖓᔪᑦ ᐃᓂᖓᓄᐊᖅᐸᒃᑐᑎᑐᑦ. 
15ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑐᖁᖓᔪᑦ ᐃᓂᖓᓄᐊᖅᓯᒪᓕᖅᐸᑦ ᐊᖏᔪᒥᒃ ᕿᒃᓵᒍᑕᐅᑎᑦᓱᒫᖅᐸᕋ, ᑰᖏᓪᓗ ᑰᒍᓐᓁᕈᒫᖅᐳᑦ, ᑰᒐᓛᓪᓗ ᑰᒍᓐᓃᖅᓗᑎᒃ; ᓕᐸᓇᓂ ᕿᒃᓵᒍᑎᖃᖅᑎᑦᓱᒫᖅᐸᕋ ᑖᑦᓱᒥᖓ, ᓇᐹᖅᑐᓕᒫᓪᓗ ᓇᑎᕐᖕᓇᒦᑦᑐᑦ ᑖᑦᓱᒧᖓ ᑐᖁᓕᑎᑕᐅᔪᒫᖅᐳᑦ. 
16ᐅᕐᕈᑎᒃᑯᒃᑯ ᐅᕐᕈᕙᓗᖓᓄᑦ ᐃᓅᖃᑎᒌᒡᔪᐊᑦ ᐊᐅᓚᑦᔭᒃᑕᐅᔪᒫᖅᐳᑦ, ᑐᖁᖓᔪᑦ ᐃᓂᖓᓄᑦ ᐃᒋᒃᑯᒃᑯ; ᐄᑕᓂᒥᓗ ᓇᐹᖅᑐᓕᒫᑦ, ᓂᕈᐊᕆᔭᐅᕙᒃᑐᑦ ᐱᐅᓂᖅᐹᓪᓗ ᓕᐸᓇᓂᒥ, ᐃᒥᕐᖕᒥᒃ ᐃᒥᖃᑦᑕᖅᑐᓕᒫᑦ, ᖁᕕᐊᓲᑎᖃᕈᒫᖅᐳᑦ ᓄᓇᐅᑉ ᐊᑖᓃᑦᑐᑦ. 
17ᒪᓕᒍᒫᖅᐹᓪᓗ ᑐᖁᓯᒪᔪᑦ ᐃᓂᖓᓄᐊᖃᑎᒋᓗᒍ, ᓴᕕᒡᔪᐊᒧᑦ ᑐᖁᑕᐅᓯᒪᔪᑦ; ᐃᓛᒃ, ᑕᕐᕋᓕᓂᖓᓂ ᐃᓂᖃᖃᑦᑕᓚᐅᖅᑐᓕᒫᑦ ᐃᓅᖃᑎᒌᒡᔪᐊᑦ ᑐᖁᖃᑕᐅᔪᒫᖅᐳᑦ. 
18ᓂᖅᑐᕐᖕᓇᖅᑑᓚᐅᖅᐲᑦ ᐊᔪᓐᖏᑎᒋᓪᓗᑎᓪᓗ ᐄᑕᓂᐅᑉ ᓇᐹᖅᑐᖏᑎᑐᑦ? ᐄᑕᓂᐅᓪᓕ ᓇᐹᖅᑐᖏᓐᓄᑦ ᓇᑲᑕᐅᖃᑕᐅᓂᐊᖅᐳᑎᑦ ᑐᖁᖓᔪᑦ ᐃᓂᖓᓄᐊᖃᑕᐅᓗᑎᑦ ᓄᓇᐅᑉ ᐊᑖᓄᑦ; ᑭᐱᓯᒪᖏᑦᑐᑦ ᐃᓚᒋᓗᒋᑦ, ᓴᕕᒡᔪᐊᒧᑦ ᑐᖁᑕᐅᓯᒪᔪᑦ ᐃᓚᒋᓗᒋᑦ. ᑖᓐᓇᐅᕗᖅ ᑕᕝᕙ ᐰᕈᖅ ᐃᓄᒐᓴᒡᔪᐊᖁᑎᖏᓪᓗ, ᐊᑕᓂᖅ ᒎᑎ ᐅᖃᖅᐳᖅ.”
