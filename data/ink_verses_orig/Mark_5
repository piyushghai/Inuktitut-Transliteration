1ᑕᕝᕙ ᔩᓱᓯ ᐃᓕᓐᓂᐊᖅᑎᖏᓪᓗ ᒐᓕᓕᐊᑉ ᑕᓯᖓᑕ ᐊᑭᐊᓄᑦ ᑎᑭᑉᐳᑦ, ᒋᕌᓯᓂᒥᐅᑦ ᓄᓇᖓᓄᑦ. 
2ᔩᓱᓯᓕ ᐅᒥᐊᒥᑦ ᓂᐅᑐᐊᕐᖕᒪᑦ, ᐊᖑᒻᒧᑦ ᐅᐸᒃᑕᐅᕗᖅ ᐃᓗᕕᖃᖅᕕᖕᓂᓐᖔᖅᑐᒥᑦ ᑖᓐᓇᓗ ᐊᓂᕐᖕᓂᖅᓗᖕᒧᑦ ᐃᑎᖅᑕᐅᓯᒪᕗᖅ. 
3ᐃᓗᕕᕐᖕᓂ ᐃᓂᖃᖅᑐᒧᑦ; ᓇᓪᓕᐊᓐᓄᓪᓘᓐᓃᑦ ᐊᑦᓱᖏᖅᑕᐅᔪᓐᓇᕈᓐᓃᖅᐳᖅ, ᐊᖅᓵᖅᑑᔭᓄᓪᓘᓐᓃᑦ; 
4ᐃᑎᒐᖏᑦ ᐊᒡᒐᖏᓪᓗ ᐊᑦᓱᖏᖅᑕᐅᖃᑦᑕᖅᓯᒪᒐᓗᐊᖅᐳᑦ ᓴᕕᕋᔭᖕᓄᑦ, ᐊᖅᓵᖅᑑᔭᓄᓪᓗ, ᑖᒃᑯᐊᓕ ᕿᒃᑐᕋᖃᑦᑕᖅᐰᑦ, ᓴᕕᕋᔧᓪᓗ ᓱᕋᖃᑦᑕᖅᐰᑦ ᐃᑎᒐᖏᓐᓃᑦᑐᑦ; ᓲᖑᓗᐊᕐᖕᓂᖓᓄᓪᓗ ᑭᓇᒧᓪᓘᓐᓃᑦ ᐱᓯᒪᔭᐅᔪᓐᓇᕈᓐᓃᖅᐳᖅ. 
5ᐅᓪᓗᒃᑯᑦ ᐅᓐᓄᐊᑯᓪᓗ ᐃᓗᕕᖅᑎᒍᑦ ᐱᓱᑲᑍᓐᓇᖃᑦᑕᖅᑐᖅ ᖃᖅᑲᓂᓗ ᓂᓪᓕᐊᖃᑦᑕᖅᐳᖅ, ᐃᒻᒥᓂᒡᓗ ᑭᓪᓕᐊᖃᑦᑕᖅᐳᖅ ᐅᔭᖅᑲᓄᑦ.
6ᐅᖓᓯᒃᑐᒦᓪᓗᓂ ᔩᓱᓯ ᑕᑯᒐᒥᐅᒃ; ᔩᓱᓯᒧᑦ ᐅᓪᓚᒃᓯᕗᖅ ᓵᖓᓄᐊᕋᒥᓗ ᓰᖅᑯᖅᓗᓂ ᑐᒃᓯᐊᖅᕕᒋᕚ; 
7ᕾᒐᓛᖅᓗᓂᓗ ᓂᐱᖁᖅᑐᓪᓗᓂ ᐅᖃᖅᐳᖅ, “ᐅᕙᓐᓅᑦ ᖃᓄᐃᓕᐅᕆᐊᖅᑐᖅᐲᑦ? ᔩᓱᓰ, ᒎᑎᐅᑉ ᖁᑦᓯᖕᓂᖅᐹᑉ ᐃᕐᖕᓂᖓ! ᒎᑎᐅᑉ ᓵᖓᓂ ᕿᓄᕕᒋᕙᒋᑦ, ᐋᓐᓂᖅᓯᖅᑍᓕᓐᖓ.” 
8ᑖᓐᓇᓕ ᑍᒫᒃ ᐅᖃᖅᐳᖅ, ᔩᓱᓯ ᐅᖃᕐᖕᒪᑦ “ᐊᓂᕐᖕᓂᖅᓘᒃ ᑕᕝᕙᓐᖓᑦ ᐃᓄᖕᒥᑦ ᐊᓂᒋᑦ!”
9ᔩᓱᓯᐅᓪᓗ ᐊᐱᕆᕚ, “ᑭᓇᐅᕖᑦ?”
10ᑖᑦᓱᒪᓗ ᐊᒃᓱᕈᖅᓗᓂ ᕿᓄᕕᒌᓕᖅᐹ ᐊᓂᕐᖕᓂᖅᓗᐃᑦ ᑕᒫᓐᖓᑦ ᓄᓇᒥᑦ ᐊᐅᓪᓚᖅᑎᑕᐅᖁᓇᒋᑦ.
11ᑕᒫᓂᓕ ᓄᓇᒥ ᖃᓂᒋᔮᓂ ᑰᒃᑰᓯᑕᖃᖅᐳᖅ ᐅᓄᖅᑐᓂᒃ, ᖃᖅᑲᐅᑉ ᐅᕕᖓᓂᖓᓂ ᓂᕆᓇᓱᒃᑐᓂᒃ; 
12ᐊᓂᕐᖕᓂᖅᓗᐃᓪᓗ ᔩᓱᓯ ᕿᓄᕕᒋᕚᑦ, “ᑰᒃᑰᓯᓄᐊᖁᓚᐅᖅᑎᒍᑦ, ᐃᑎᖅᕕᒋᓂᐊᕋᑦᑎᒍ.” 
13ᑕᕝᕙ ᔩᓱᓯᐅᑉ ᑍᒫᒃ ᐱᖁᕔᑦ. ᐊᓂᕐᖕᓂᖅᓗᐃᓪᓗ ᐃᓄᖕᒥᑦ ᐊᓂᒐᒥᒃ ᑰᒃᑰᓯᓄᑦ ᐃᑎᖅᐳᑦ; ᑰᒃᑰᓯᓪᓗ ᑖᒃᑯᐊ ᐅᓄᖅᑐᐊᓘᕗᑦ ᑲᑎᓪᓗᒋᑦ 2,000-ᑦ ᖃᓂᒋᔮᓃᑉᐳᑦ, ᐸᖓᓕᒃᓯᒐᒥᒃ ᐃᓐᓈᕈᒃᑯᑦ ᐃᔪᒃᑲᖅᐳᑦ ᑕᓯᕐᖕᒧᑦ, ᐃᒫᓂᓗ ᐃᐱᓪᓗᑎᒃ.
14ᐊᖑᑏᓪᓗ ᑰᒃᑰᓯᓂᒃ ᑲᒪᔩᑦ ᕿᒪᒃᓯᕗᑦ, ᐅᖃᕆᐊᖅᑐᖅᓗᑎᒡᓗ ᐃᓄᖕᓄᑦ ᓄᓇᓕᖕᓃᑦᑐᓄᑦ ᐱᕈᖅᓰᕕᖕᓃᑦᑐᓄᓪᓗ. ᐃᓄᐃᓪᓗ ᕾᕗᑦ ᑕᑯᔭᖅᑐᖅᓗᑎᒃ ᖃᓄᐃᓕᐅᖅᑐᖃᕐᖕᓂᕐᖕᒪᖔᑦ. 
15ᔩᓱᓯᒧᐊᕋᒥᒡᓗ, ᑕᑯᕗᑦ ᐊᖑᒻᒥᒃ ᐊᓂᕐᖕᓂᖅᓗᖕᓄᑦ ᐃᑎᖅᑕᐅᓯᒪᓚᐅᖅᑐᒥᒃ, ᐃᒃᓯᕚᖅᑐᒥᒃ, ᐊᓐᓄᕌᖅᓯᒪᓪᓗᓂᓗ ᐃᓱᒪᖃᑦᓯᐊᓕᖅᑐᒥᒃ, ᑲᑉᐱᐊᓱᓕᖅᐳᓪᓗ. 
16ᑕᑯᓯᒪᔪᓪᓗ ᑕᒪᑐᒥᖓ ᐅᓂᒃᑳᖅᐳᑦ ᐊᖑᑦ ᐊᓂᕐᖕᓂᖅᓗᖕᓄᑦ ᐃᓗᒻᒥᖅᑕᐅᓯᒪᓚᐅᖅᑐᒥᒃ, ᑰᒃᑰᓰᓪᓗ ᖃᓄᐃᓕᓚᐅᕐᖕᒪᖔᑕ.
17ᐃᓄᐃᓪᓗ ᔩᓱᓯᒥᒃ ᑕᕝᕙᓐᖓᑦ ᓄᓇᒥᖕᓂᑦ ᐊᐅᓪᓚᖁᔨᓕᖅᐳᑦ.
18ᔩᓱᓯᓕ ᐅᒥᐊᒧᑦ ᐃᑭᓕᖅᑎᓪᓗᒍ, ᐊᖑᑎᐅᑉ ᐊᓂᕐᖕᓂᖅᓗᖕᓂᒃ ᐃᑎᖅᑕᐅᓯᒪᓚᐅᖅᑑᑉ ᕿᓄᕕᒋᕚ, ᔩᓱᓯᒥᒃ ᒪᓕᒍᒪᓪᓗᓂ.
19ᔩᓱᓯᐅᓪᓕ ᒪᓕᖁᓐᖏᓛ, ᐃᒫᒡᓗ ᐅᖃᐅᑎᕚ, “ᐊᖏᕐᕋᓕᕆᑦ ᐃᓚᓐᓇᕆᔭᕐᖕᓄᑦ, ᐅᖃᐅᑎᓗᒋᓪᓗ ᖃᓄᖅ ᐊᑕᓂᕐᖕᒧᑦ ᐱᓂᐊᖅᕕᐅᓯᒪᖕᒪᖔᖅᐱᑦ, ᓂᑲᒋᔭᐅᓯᒪᓂᕐᖕᓂᒡᓗ ᑖᑦᓱᒧᖓ.”
20ᐊᖑᓪᓗ ᔩᓱᓯᒥᑦ ᕿᒪᕉᑎᒐᒥ ᑎᑲᐳᓖᓯᒧᑦ ᓄᓇᒧᑦ ᖁᓕᓂᒃ ᐃᒡᓗᒐᓴᒡᔪᐊᓕᖕᓂᒃ ᑍᔭᐅᔪᒧᑦ ᐂᕗᖅ, ᐅᓂᒃᑳᖅᕕᒋᓗᒋᓪᓗ ᖃᓄᖅ ᔩᓱᓯᒧᑦ ᐱᓂᐊᖅᕕᐅᓚᐅᕐᖕᓂᕐᖕᒥᓂᒃ; ᑕᒪᕐᖕᒥᒡᓗ ᑐᓴᖅᑐᑦ ᑲᒪᓂᐊᒻᒪᕆᒃᐳᑦ.
21ᔩᓱᓯᓗ ᐅᒥᐊᒃᑯᑦ ᑕᓯᐅᑉ ᐊᑭᐊᓄᑦ ᐅᑎᕐᖕᒥᖕᒪᑦ, ᐃᓄᒐᓴᒡᔪᐊᓂᑦ ᐊᕙᓗᔭᐅᕗᖅ; ᑕᓯᐅᑉ ᓯᓈᓃᑎᓪᓗᒍ ᓱᓕ ᑎᑭᕝᕕᒋᔭᖓᓂ. 
22ᔧᕉᓯᓕ, ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖏᑕ ᐊᖓᔪᖅᑳᖏᑦᑕ ᐃᓚᖓᑦ, ᑎᑭᑉᐳᖅ; ᔩᓱᓯᓗ ᑕᑯᒐᒥᐅᒃ, ᐃᑎᒐᖏᓐᓄᑦ ᓰᖅᑯᖅᓗᓂ ᐅᑯᕗᖅ. 
23ᕿᓄᕕᒋᕚᓗ, ᐅᖃᖅᓗᓂ, “ᐸᓂᑯᓗᒐ ᐊᒃᓱᐊᓗᒃ ᖃᓂᒪᓪᓗᓂ ᑐᖁᑐᐃᓐᓇᕆᐊᖃᓕᕐᖕᒪᑦ. ᕾᓗᑎᑦ ᐸᑎᒻᒥᔭᖅᑐᓚᐅᕈᒃ, ᐋᖅᑭᒃᑕᐅᓯᒪᓗᓂ ᐃᓅᓂᐊᕐᖕᒪᑦ.”
24ᔩᓱᓯᐅᓪᓗ ᒪᓕᓕᖅᐹ. ᐃᓄᒋᐊᒃᑐᖅᔪᐊᓪᓗ ᔩᓱᓯᒥᒃ ᒪᓕᒃᐳᑦ ᐊᒡᓛᑦ ᓂᓐᓂᐅᖅᑎᓕᖅᓗᒍ ᐊᕙᑎᓕᒫᖓᓂᑦ.
25ᑕᕝᕙᓂᓗ ᐊᕐᖕᓇᖅᑕᖃᖅᐳᖅ ᐊᑯᓂᐊᓗᒃ ᐊᐅᓈᖏᓐᓇᖅᑐᒥᒃ ᐊᕐᕌᒍᓂᒃ 12-ᓂᒃ. 
26ᐊᑯᓂᓗ ᐊᒃᓱᕈᕈᑎᒋᓯᒪᕚ ᐋᖅᑭᒃᑕᐅᓇᓱᐊᕋᓗᐊᖅᓗᓂ ᐋᓐᓂᐊᓯᐅᖅᑎᒻᒪᕆᖕᓄᑦ, ᐊᕐᖕᓇᐅᓪᓗ ᐱᖁᑎᓕᒫᓂ ᓄᖑᓚᐅᖅᐰᑦ, ᐋᖅᑭᒃᑕᐅᕙᓪᓕᐊᓇᓂᓕ ᐱᐅᔪᓐᓃᖅᐸᓪᓕᐊᑐᐃᓐᓇᖅᐳᖅ. 
27ᔩᓱᓯᓗ ᐅᓂᒃᑲᐅᓯᐅᑎᓪᓗᒍ ᑐᓴᖅᓯᒪᓕᕋᒥᐅᒃ, ᐃᓄᒐᓴᒃᔪᐊᑎᒍᑦ ᔩᓱᓯ ᑭᖑᓂᖓᓂᑦ ᒪᓕᒃᓗᒍ ᐊᓐᓄᕌᖓ ᐊᒃᑐᖅᐹ. 
28ᐃᓱᒪᓕᕋᒥ, “ᐊᓐᓄᕌᖏᓪᓘᓐᓃᑦ ᐊᒃᑐᕈᓐᓇᕈᒃᑭᑦ, ᐋᖅᑭᒃᑕᐅᓂᐊᖅᐳᖓ.”
29ᑕᕝᕔᓐᓇᖅᓗ ᐊᐅᓈᕐᖕᓂᖓ ᓄᖅᑲᖅᐳᖅ; ᐃᒻᒥᓂᒡᓗ ᐃᓗᒥᒍᑦ ᐃᒃᐱᖕᓂᖅᐳᖅ ᐋᖅᑭᒃᑕᐅᓂᕐᖕᒥᓂᒃ ᖃᓂᒻᒪᓯᕐᖕᒥᓂᑦ. 
30ᔩᓱᓯᓗ ᖃᐅᔨᕗᖅ ᐱᔪᓐᓇᕐᖕᓂᖅ ᐃᒻᒥᓂᑦ ᐊᓂᖕᒪᑦ, ᑕᕝᕔᓐᓇᖅ ᐅᑎᒧᑦ ᕿᕕᐊᖅᐳᖅ ᐃᓄᒐᓴᒡᔪᐊᓄᑦ, ᐅᖃᖅᓗᓂᓗ, “ᑭᐊ ᐊᓐᓄᕌᒃᑲ ᐊᒃᑐᕐᖕᒪᒋᑦ?”
31ᐃᓕᓐᓂᐊᖅᑎᖏᑕᓗ ᐅᖃᐅᑎᕚᑦ, “ᑕᑯᕗᑎᑦ ᐃᓄᒐᓴᒡᔪᐊᑦ ᓂᓐᓂᐅᖅᑎᒻᒪᑎᑦ ᐊᕙᑎᓕᒫᕐᖕᓂᑦ, ᓱᖕᒪᓗ ᐅᖃᖅᐱᑦ, ᑭᐊ ᐊᒃᑐᖅᐹᖓ?”
32ᔩᓱᓯᓕ ᓱᖁᓯᕋᓂ ᕿᓂᖅᐳᖅ ᑭᓇᒧᑦ ᐊᒃᑐᖅᑕᐅᖕᒪᖔᕐᖕᒥ. 
33ᐊᕐᖕᓇᖅᓕ ᖃᐅᔨᒐᒥ ᐋᖅᑭᒃᑕᐅᓂᕐᖕᒥᓂᒃ ᐅᐸᒍᑎᓯᕗᖅ, ᓴᔪᒡᓗᓂ ᐃᖅᓯᓂᕐᖕᒧᑦ ᓵᖓᓄᓪᓗ ᐅᑯᓪᓗᓂ, ᐅᖃᐅᑎᕚ ᖃᓄᐃᓐᓂᓕᒫᒥᓂᒃ. 
34ᔩᓱᓯᐅᓪᓗ ᐅᖃᐅᑎᕚ, “ᐸᓃᒃ ᐅᒃᐱᕐᖕᓂᕕᑦ ᑲᔪᓯᓂᖓᑕ ᐋᖅᑭᒃᐹᑎᑦ; ᐃᓱᒪᔮᖏᓪᓗᑎᑦ ᕿᒪᕉᑎᓕᕆᑦ, ᐋᖅᑭᒃᑕᐅᓗᑎᓪᓗ ᖃᓂᒻᒪᓯᕆᔭᕐᖕᓂᑦ.”
35ᔩᓱᓯᓕ ᓱᓕ ᐅᖃᓪᓚᒃᑎᓪᓗᒍ, ᐅᖃᕆᐊᖅᑐᖅᑐᒥᒃ ᕾᔪᖃᖅᐳᖅ ᔧᕉᓯᐅᑉ ᐃᒡᓗᖓᓂᓐᖔᖅᑐᒥᒃ ᐅᖃᖅᓗᓂᓗ, “ᐸᓃᑦ ᑐᖁᕗᖅ. ᓱᖕᒪᑦ ᓱᓕ ᐊᔪᕆᖅᑐᐃᔨ ᕾᑎᓐᓇᓱᐊᖅᐱᐅᒃ?”
36ᔩᓱᓯᓕ ᐅᖃᐅᓯᕆᔭᖏᓐᓂᒃ ᑲᒪᓇᓂ, ᔧᕉᓯ ᐅᖃᐅᑎᕚ, “ᓯᕘᕋᖏᓪᓗᑎᑦ, ᐅᒃᐱᑐᐃᓐᓇᕆᑦ.” 
37ᑕᕝᕙ ᑭᓇᒃᑯᑐᐃᓐᓇᕐᖕᓂᒃ ᒪᓕᖁᔨᔪᓐᓃᖅᐳᖅ ᐲᑦᑐᕉᓯ ᔧᒥᓯᑯᒡᓗ ᔪᐊᓇᓯᑯᒃ ᓄᑲᕇᒃ ᒪᓕᖁᔭᑐᐊᕆᓕᖅᐰᑦ. 
38ᔧᕉᓯᐅᓪᓗ ᐃᒡᓗᖓᓄᑦ ᑎᑭᓐᓇᒥᒃ, ᑕᕝᕙᓂ ᔩᓱᓯ ᑕᑯᕗᖅ ᐅᐃᒪᔮᖅᑐᓂᒃ, ᑐᓵᓪᓗᓂᓗ ᓂᐱᖅᑯᑐᓪᓗᑎᒃ ᕿᐊᔪᓂᒃ ᓂᐹᔪᓂᒡᓗ. 
39ᔩᓱᓯᓗ ᑕᕝᕗᖓ ᐃᑎᕋᒥ, ᐅᖃᐅᑎᕔᑦ, “ᓱᖕᒫᑦ ᐅᐃᒪᔮᖅᐱᓯ? ᕿᐊᓪᓗᓯᓗ? ᐅᓇ ᓂᕕᐊᖅᓯᐊᖅ ᑐᖁᖏᑦᑐᖅ ᓯᓂᒃᐳᖅᓕ.”
40ᑖᒃᑯᐊᓕ ᔩᓱᓯᒥᒃ ᓱᓕᔪᖅᓴᖏᓂᕐᖕᒧᑦ ᒥᑕᐅᑎᖃᓕᖅᐳᑦ. ᔩᓱᓯᐅᓪᓕ ᐃᓘᓐᓇᓕᒫᑎᒃ ᐊᓂᑎᑉᐰᑦ, ᓂᕕᐊᖅᓯᐊᓪᓕ ᐊᑖᑕᖓ ᐊᓈᓇᖓᓗ ᐃᓕᓐᓂᐊᖅᑎᓂᓗ ᐱᖓᓱᑦ ᐃᑎᖁᔭᑐᐊᕆᕔᑦ, ᑕᕝᕗᖓᓗ ᓂᕕᐊᖅᓯᐊᑉ ᓇᔪᖅᑕᖓᓄᑦ ᐃᑎᖅᐳᑦ. 
41ᔩᓱᓯᐅᓪᓗ ᓂᕕᐊᖅᓯᐊᖅ ᐊᒡᒐᖏᑎᒍᑦ ᑎᒍᓪᓗᒍ ᐅᖃᐅᑎᕚ, “ᑕᓕᑕ ᑰᒤ” ᐃᒫᒃ ᑐᑭᓕᒃ, “ᓂᕕᐊᖅᓯᐊᑯᓘᒃ, ᐅᖃᐅᑉᐸᒋᑦ ᒪᑭᑦᑎᑦ.”
42ᑕᕝᕔᓐᓇᖅᓗ ᓂᕕᐊᖅᓯᐊᖅ ᒪᑭᑉᐳᖅ ᐱᓱᑲᑕᓕᖅᓗᓂᓗ; ᑖᓐᓇᓗ ᐊᕐᕌᒍᖃᖅᐳᖅ 12-ᓂᒃ, ᑖᒃᑯᐊᓕ ᑕᕝᕔᓐᓇᖅ ᑲᒪᓂᐊᕐᖕᓂᕐᖕᒧᑦ ᑎᑭᑕᐅᓕᖅᐳᑦ.
43ᔩᓱᓯᐅᓪᓕ ᐃᓂᖅᑎᒻᒪᕆᒃᐰᑦ ᑕᒪᑐᒥᖓ ᐃᓄᐃᑦ ᖃᐅᔨᑎᑕᐅᖁᓇᒋᑦ, ᐅᖃᐅᑎᓪᓗᒋᓪᓗ ᓂᕕᐊᖅᓯᐊᖅ ᓂᕆᑎᑕᐅᖁᓪᓗᒍ.
