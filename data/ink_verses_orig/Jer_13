1ᐊᑕᓂᖅ ᐅᕙᓐᓄᑦ ᐃᒫᒃ ᐅᖃᖅᐳᖅ, “ᖃᓪᓗᓈᖅᑕᒥᒃ ᕿᑎᕈᑎᑖᕆᐊᖅᑐᓕᕆᑦ, ᐱᒍᕕᐅᒃ ᕿᑎᕈᓯᐅᑎᓂᐊᖅᐸᑦ, ᐃᒪᕐᖕᒧᑦ ᒥᓱᒃᑎᑦᑍᓕᓗᒍ.” 
2ᑕᕝᕙ ᕿᑎᕈᑎᑖᕆᐊᖅᑐᓚᐅᖅᐳᖓ ᐊᑕᓂᐅᑉ ᐅᖃᐅᓯᖓ ᒪᓕᒡᓗᒍ, ᐊᑎᓪᓗᒍᓗ. 
3ᐊᑕᓂᐅᓪᓗ ᐅᖃᖅᕕᒋᒃᑲᓐᓂᓕᕆᕚᖓ ᐂᑉᐸᖓᓂᒃ, 
4“ᕿᑎᕈᑎᑖᕆᔧᑦ ᐊᑐᓕᖅᑕᑦ, ᐃᕗᕅᑎᒧᑦ ᐃᔨᕆᐊᖅᑐᓕᕈᒃ ᕾᖅᑑᑉ ᖁᖕᓈᖓᓄᑦ.” 
5ᑕᕝᕙ ᐃᔨᕆᐊᖅᑐᓚᐅᖅᐸᕋ ᐃᕗᕅᑎᒧᑦ ᐊᑕᓂᐅᑉ ᑍᒫᒃ ᐱᖁᖕᒪᖓ.
6ᐅᓪᓗᐃᑦ ᐅᓄᖅᑐᑦ ᑭᖑᓂᖓᑦᑎᒍᑦ, ᐊᑕᓂᐅᑉ ᐅᖃᖅᕕᒋᕚᖓ, “ᐃᕗᕅᑎᒧᑦ ᐂᓚᐅᕐᖕᒥᒍᒃ ᕿᑎᕈᑏᑦ ᐃᔨᕆᐊᖅᑐᖁᓚᐅᖅᑕᕋ ᑍᑯᖓ.” 
7ᐃᕗᕅᑎᒧᐊᕋᒪ, ᐃᔨᓚᐅᖅᑕᕋ ᕿᑎᕈᑎ ᐱᒋᕙᕋ ᐃᔨᖅᓯᕕᒋᓚᐅᖅᑕᓐᓂᑦ. ᑕᑯᒋᓪᓗ, ᕿᑎᕈᑎ ᐱᐅᔪᓐᓃᖅᐳᖅ; ᐊᑐᒐᒃᓴᐅᔪᓐᓃᖅᓗᓂᓗ.
8ᑕᕝᕙ ᐊᑕᓂᐅᑉ ᐅᖃᖅᕕᒋᓕᖅᐹᖓ; 
9ᐅᖃᖅᓗᓂ: “ᐃᒫᒃ ᐊᑕᓂᖅ ᐅᖃᖅᐳᖅ: ᑍᒫᒃᑕᐅᖅ ᔫᑕᒥᐅᑦ ᔪᕉᓴᓚᒥᐅᓪᓗ ᐱᐅᔪᕆᓂᖏᑦ ᐱᐅᔪᓐᓃᖅᑎᑦᓱᒫᖅᐸᒃᑲ. 
10ᐃᓄᐃᑦ ᐅᑯᐊ ᐱᐅᖏᑦᑐᓕᔪᑦ, ᐅᖃᐅᓯᓐᓂᒃ ᓈᓚᒍᒪᓐᖏᓚᑦ, ᐆᒻᒪᑎᒥᓗ ᓯᑎᓂᖏᓐᓄᑦ ᒎᑎᓐᖑᐊᓂᒃ ᒪᓕᒍᒪᕗᑦ ᑐᒃᓯᐊᖅᕕᖃᖃᑦᑕᕈᒪᓪᓗᑎᒃ, ᑍᒤᑦᓱᒫᕆᕗᑦ ᑖᑦᓱᑐᓇᖅ ᕿᑎᕈᑎᑐᑦ ᐊᑑᑎᒃᓴᖃᕈᓐᓃᖅᑐᑐᑦ. 
11ᑍᒫᒃᑕᐅᖅ ᐊᖑᑦ ᕿᑎᕈᓯᓲᖑᖕᒪᑦ ᕿᓚᒃᓱᒍ, ᐄᓴᕅᓕᒥᐅᓕᒫᑦ ᔫᑕᒥᐅᓕᒫᓪᓗ ᐅᕙᓐᓄᑦ ᕿᓚᒃᓱᕈᒫᕆᕙᒃᑲ, ᐊᑕᓂᖅ ᐅᖃᖅᐳᖅ, ᐃᓄᖁᑎᒋᔪᒪᓪᓗᒋᑦ ᓇᖕᒥᓂᕆᓗᒋᑦ ᓂᖅᑐᖅᑕᐅᑦᔪᑎᒋᓗᒋᓪᓗ, ᐅᐱᒋᔭᐅᑦᔪᑎᒋᓗᒋᓪᓗ, ᐅᕙᓐᓂᒡᓕ ᓈᓚᒍᒪᓚᐅᓐᖏᓚᑦ.”
12“ᐅᑯᓂᖓ ᐅᖃᐅᓯᕐᖕᓂᒃ ᐅᖃᐅᑎᒃᑭᑦ, ‘ᐃᒫᒃ ᐊᑕᓂᖅ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᕔᓂᖃᐅᑎᓕᒫᑦ ᕔᓂᒥᒃ ᑕᑕᑕᐅᔪᒫᖅᐳᑦ.’ ᐅᖃᐅᑎᒋᔪᒫᖅᐹᑎᓪᓗ, ‘ᑕᒪᓐᓇ ᖃᐅᔨᒪᕙᕗᑦ ᕔᓂᖃᐅᑏᑦ ᕔᓂᒥᒃ ᑕᑕᑕᐅᓲᖑᓂᖏᑦ.’ 
13ᑍᒤᓕᒃᐸᑕ ᑕᕝᕙ ᐅᖃᐅᑎᓂᐊᖅᐸᑎᑦ, ‘ᐃᒫᒃ ᐊᑕᓂᖅ ᐅᖃᖅᐳᖅ, ᑕᑯᒋᑦ, ᐋᖓᔮᖅᑎᑦᓯᓂᐊᖅᐳᖓ ᓇᓂᑐᐃᓐᓇᖅ ᓄᓇᓕᖕᓂᒃ ᑕᒫᓂ: ᐊᖓᔪᖅᑳᖅᔪᐊᓂᒃ ᑍᕕᑎᐅᑉ ᐊᖓᔪᖅᑲᐅᕕᖓᓂᑦ ᐱᓯᒪᔪᓂᒃ, ᑐᓂᕐᕈᓯᖅᑎᑦᓯᔨᓂᒃ, ᒎᑎᐅᓪᓗ ᐱᔪᖃᓛᖅᑐᒥᒃ ᐅᖃᖅᑎᖏᓐᓂᒃ, ᔪᕉᓴᓚᒥᐅᓕᒫᓂᒡᓗ. 
14ᐃᒻᒥᖕᓅᖅᑎᑦᓱᒫᖅᐸᒃᑲ ᓯᖁᑦᑎᖃᑦᑕᐅᑎᖁᓪᓗᖏᑦ, ᐃᕐᖕᓂᕇᑦ ᐊᑖᑕᒋᑦ, ᐊᑕᓂᖅ ᐅᖃᖅᐳᖅ, ᓂᑲᒋᓂᐊᓐᖏᓚᒃᑲ ᓇᒡᓕᒋᓂᐊᓐᖏᓚᒃᑲᓘᓐᓃᑦ, ᐊᓯᕈᖅᑕᐅᖁᓪᓗᒋᑦ.’”
15ᑐᓴᖅᓯᓐᖓ ᓈᓚᒃᓯᓐᖓᓗ, ᐱᐅᔪᕆᖏᓪᓗᓯ,
16ᐊᑕᓂᖅ ᒎᑎᓯ ᓂᖅᑐᖅᓯᐅᒃ ᑖᖅᓯᑎᑦᓯᖏᓐᓂᖓᓂ,
17ᓈᓚᖕᓂᐊᖏᒃᑯᑦᓯ,
18ᐊᖓᔪᖅᑳᖅᔪᐊᖅ ᐊᓈᓇᖓᓗ ᐅᖃᐅᑎᒃᑭᒃ, ᐊᖓᔪᖅᑲᐅᕕᑦᓯᓐᓂᒃ ᐲᓕᕆᑦᓯᒃ, ᐊᖓᔪᖅᑳᖅᔪᐊᖅᓯᐅᑎᓯᒃ ᓂᐊᖂᑏᒃ ᑕᑯᒥᓇᖅᑐᑦ ᓂᐊᖁᑦᓯᖕᓂᑦ ᐲᖅᑕᐅᓯᖕᒪᑕ. 
19ᐃᒡᓗᒐᓴᒡᔪᐊᑦ ᓂᒋᑉᒦᑦᑐᑦ ᓇᒧᓐᖓᖅᕕᒃᓴᖃᕈᓐᓃᕐᖕᒪᑕ, ᒪᑐᐃᖅᑕᐅᔪᓐᓇᕈᓐᓃᖅᓗᑎᒡᓗ; ᔫᑕᒥᐅᓕᒫᑦ ᐊᐅᓪᓚᕈᑦᔭᐅᕗᑦ ᐅᖓᓯᒃᑐᒧᑦ ᓄᓇᒋᓐᖏᑕᒥᖕᓄᑦ.
20“ᑕᑯᓴᓕᕆᑦᓯ ᑕᑯᓗᓯᓗ ᐅᓐᓄᐊᓪᓗᐊᑉ ᓇᓛᓂᑦ ᑎᑭᓴᖅᑐᖅᑐᓂᒃ. ᓇᐅᒡᓕᑍᒪ ᓰᐲᑦ ᑲᒪᒋᓂᐊᓚᐅᖅᑕᓯ? ᓰᐱᖁᑎᒋᓂᕋᖅᓗᒋᑦ ᐅᐱᒋᕙᓚᐅᖅᑕᓯ? 
21ᖃᓄᖅᓕ ᐅᖃᕐᖕᓂᐊᖅᐱᓰ? ᐊᖓᔪᖅᑲᖅᑖᕈᑦᓯ ᐃᑲᔪᖅᑎᒋᓂᐊᕋᓱᒋᓪᓗᒋᑦ ᐊᒡᓛᑦ ᐃᓕᓴᓚᐅᖅᑕᑦᓯᓐᓄᑦ ᑕᐱᕆᔪᒪᓪᓗᒋᑦ, ᑕᕝᕙ ᐋᓐᓂᐊᒐᔭᓐᖏᓚᓰ? ᐊᕐᖕᓇᑎᑐᑦ ᐃᕐᖕᓂᓱᒃᑐᑎᑐᑦ? 
22ᐆᒻᒪᑎᑦᓯᓐᓂ ᐅᖃᕈᒫᖅᐳᓯ, ᓱᖕᒪᑦ ᑍᒤᑦᑐᒦᑉᐱᑖ? ᐅᓄᖅᑐᓂᒃ ᐊᔪᖅᑐᓕᓯᒪᓂᑦᓯᓐᓄᑦ ᑍᒤᑉᐳᓯ ᖁᓄᔪᕐᖕᓂᐊᖅᑕᐅᔪᑎᑐᑦ ᐊᓐᓄᕌᑎᑦ ᐲᔭᖅᑕᐅᖕᒪᑕ ᐋᓐᓂᖅᓯᖅᑕᐅᓪᓗᑎᓪᓗ. 
23ᐃᑎᐅᐱᐊᒥᐅᑕᖅ ᐅᕕᓂᖕᒥᑕ ᑕᖅᓴᖓᓂᒃ ᐊᓯᑦᔩᔪᓐᓇᖅᐹ? ᐅᕝᕙᓘᓐᓃᑦ ᓛᔭᐅᔮᖅᑑᑉ ᑕᖅᓴᓪᓛᒋᔭᓂ ᖁᐱᓴᕈᐊᑦᑐᑦ ᐲᔭᕈᓐᓇᖅᐸᒌᑦ? ᐱᐅᔪᒥᒃ ᐱᓇᓱᐊᓕᕈᓐᓇᖏᓐᓂᕗᓯ ᐱᐅᖏᑦᑐᒥᒃ ᓱᖏᐅᑎᓯᒪᓂᕐᖕᒧᑦ. 
24ᓴᓃᔭᕐᖕᓂᑯᑎᑐᑦ ᐊᕕᐅᖅᑲᖅᑎᓐᓂᐊᖅᐸᑦᓯ ᐊᓄᕆᒧᑦ ᑎᒃᑕᐅᔪᑎᑐᑦ ᓱᓇᖃᔪᐃᑦᑐᒥᑦ ᐱᔪᒧᑦ. 
25ᑖᒃᑯᐊ ᑕᕝᕙ ᓄᓇᖁᑎᓯ ᓇᓚᐅᑦᑖᕈᑎᒃᑯᑦ ᑭᒡᓕᓕᐅᖅᓯᒪᔪᑦ, ᐃᓕᑦᓯᓐᓄᑦ ᐱᔭᐅᖁᓪᓗᒋᑦ ᓇᓗᓁᖅᓯᒪᔭᒃᑲ, ᐊᑕᓂᖅ ᐅᖃᖅᐳᖅ, ᐅᕙᓐᓂᒃ ᐳᐃᒍᓚᐅᕋᑦᓯ ᑕᑎᖃᓕᖅᓗᓯᓗ ᓱᓕᖏᑦᑐᓂᒃ. 
26ᐊᓐᓄᕌᓯ ᐲᔭᖅᓗᒋᑦ ᑮᓇᑦᓯᓐᓄᑦ ᒪᑑᑎᒋᔪᒫᖅᐸᒃᑲ, ᑲᓐᖑᒋᔭᓯ ᑕᑯᔭᐅᖁᓪᓗᒋᑦ. 
27ᓇᕐᕈᓇᖅᑐᓕᓂᓯ ᑕᑯᓯᒪᒐᒃᑭᑦ, ᐊᓯᓐᓂᐊᖅᓯᒪᓂᓯ ᐱᔪᒪᓗᐊᕐᖕᓂᓯᓗ, ᑲᓐᖑᓱᒐᓯ ᓄᓕᐊᕐᖕᓃᑦ ᐱᓇᓱᐊᓚᐅᖅᑕᓯ ᑕᑯᓯᒪᕙᒃᑲ, ᖃᖅᑬᑦ ᖄᖏᓐᓂ ᓇᑎᕐᖕᓇᓂᓗ. ᑲᑉᐱᐊᓐᓇᒦᖑᔪᓯ ᔪᕉᓴᓚᒥᐅᑦ! ᖃᓄᖅ ᐊᑯᓂᐅᑎᒋᔪᖅ ᓴᓗᒤᑦᑑᓂᐊᖅᐱᓰ?”
