1ᓈᓚᒋᑦᓯ ᐃᓕᑦᓯ ᐊᕐᖕᓁᑦ ᖃᖅᑲᒥ ᓴᒥᐊᕆᐊᒥ ᐃᓂᖃᖅᑐᓯ, ᐹᓴᓂᒥᐅᑦ ᐃᒻᒧᒃᓯᐅᒐᖁᑎᖏᑎᑐᑦ ᖁᐃᓂᔪᑎᑐᑦ ᑍᒤᑦᑐᓯ, ᐊᒃᓱᕈᖅᑎᑦᓯᔪᓯ ᐊᔪᖅᓴᖅᑐᓂᒃ, ᓱᓇᐅᔪᓐᓁᖅᑎᑦᓯᔪᓯᓗ ᐃᑲᔪᖅᑕᐅᔭᕆᐊᓕᖕᓂᒃ, ᐅᐃᑦᓯᓐᓄᑦ ᐅᖃᕋᑦᓯ, “ᕔᓂᒥᒃ ᐂᑦᑐᖅᑎᒍᑦ ᐃᒥᕐᖕᓂᐊᕋᑕ!” 
2ᐊᑕᓂᖅ ᒎᑎ ᐃᑦᔪᕐᖕᓁᑦᑑᒐᒥ ᐊᖏᒻᒪᕆᒃᐳᖅ, “ᑕᑯᒋᑦ, ᐅᓪᓗᐃᑦ ᓇᓪᓕᐅᑎᔪᒫᖅᐳᑦ ᐃᓕᑦᓯᓐᓄᑦ, ᐊᐅᓪᓚᐅᑦᔭᐅᔪᒫᕋᑦᓯ ᓂᒃᓯᖕᓄᑦ ᓂᒃᓯᖃᑦᑕᐅᑎᓯᒪᓗᓯ, ᑭᖑᓪᓕᖅᐹᓯᓘᓐᓃᑦ ᐃᖃᓗᒃᑎᑐᑦ ᓂᒃᓯᒃᑕᐅᓯᒪᔪᑎᑑᓛᖅᐳᑦ. 
3ᐊᓂᔪᒫᖅᐳᓯᓗ ᐊᕙᓗᖅᔪᐊᒃᑯᑦ ᓱᕋᒃᓯᒪᔪᒃᑯᑦ, ᐃᒋᑕᐅᓗᓯᓗ ᕼᐊᕐᒪᓐᒧᑦ,” ᐊᑕᓂᖅ ᐅᖃᖅᐳᖅ.
4“ᐱᑎᓕᒧᐊᕆᑦᓯ ᐊᔪᖅᑐᓕᓗᓯᓗ, ᒋᐅᓪᒐᐅᓪᒥᓗ ᐊᔪᖅᑐᓕᓂᓯ ᐊᖏᒡᓕᒋᐊᖅᑎᓯᒋᒃ, ᑐᓂᕐᕈᓯᖅᓗᓯᓗ ᐅᓪᓛᑕᒫᑦ, ᑕᓪᓕᒪᐅᔪᐃᕆᑦᓯᓗ ᐅᓪᓗᐃᑦ ᐱᖓᓱᖏᓐᓂ ᑕᒫᑦ. 
5ᑐᓂᕐᕈᓯᓕᕆᑦᓯ ᖁᔭᓕᓂᕐᖕᒧᑦ ᓂᐊᖂᔭᓂᒃ ᐳᕙᓪᓚᖅᓴᐅᑎᓕᖕᓂᒃ, ᐅᖃᕆᑦᓯ ᓇᓗᓁᖅᓯᓗᓯᓗ ᐃᓱᒤᓐᓇᕐᕆᓯᐅᑎᒥᒃ ᑐᓂᕐᕈᓯᕐᖕᓂᑦᓯᓐᓂᒃ, ᑕᒪᓐᓇ ᐱᐅᒋᒐᑦᓯᐅᒃ, ᐃᓕᑦᓯ ᐄᓴᕅᓕᒥᐅᖑᔪᓯ!” ᐊᑕᓂᖅ ᒎᑎ ᐅᖃᖅᐳᖅ.
6“ᑳᒃᑎᓚᐅᖅᐸᑦᓯ ᐃᒡᓗᒐᓴᓕᒫᓂ, ᓂᕿᒃᓴᖃᖅᑎᓚᐅᓐᖏᓚᑦᓯᓗ ᐃᓂᒋᔭᑦᓯᓐᓂ. ᓱᓕ ᐅᑎᓚᐅᓐᖏᓚᓯ ᐅᕙᓐᓄᑦ,” ᐊᑕᓂᖅ ᐅᖃᖅᐳᖅ. 
7“ᓯᓚᓗᒡᓗ ᓄᖅᑲᖓᑎᓚᐅᖅᐸᕋ, ᓱᓕ ᑕᖅᑭᓂᒃ ᐱᖓᓱᓂᒃ ᑲᑎᖅᓱᐃᕕᒃ ᓇᓪᓕᐅᑎᓚᐅᖅᑎᓐᓇᒍ, ᐃᒡᓗᒐᓴᖕᓂ ᐊᑕᐅᓯᕐᖕᓂ ᓯᓚᓗᒃᑎᑦᓯᓚᐅᖅᐳᖓ, ᐃᒡᓗᒐᓴᖕᓂᓗ ᐊᓯᖏᓐᓂ ᓯᓚᓗᒃ ᓄᖅᑲᖓᑎᓚᐅᖅᐸᕋ, ᐱᕈᖅᓰᕖᑦ ᐃᓚᖏᑦ ᓯᓚᓗᒃᑕᐅᑎᓚᐅᖅᐸᒃᑲ; ᐱᕈᖅᓰᕖᓪᓗ ᓯᓚᓗᒡᕕᐅᓚᐅᖏᑦᑐᑦ ᑐᖁᓕᓚᐅᖅᐳᑦ. 
8ᑕᕝᕙ ᒪᕐᕉᒃ ᐱᖓᓱᓪᓘᓐᓃᑦ ᐃᒡᓗᒐᓮᑦ ᐃᓄᖏᑦ ᐃᒡᓗᒐᓴᖕᓄᑦ ᐊᓯᖏᓐᓄᑦ ᐃᒥᖅᓯᐅᕆᐊᓚᐅᖅᐳᑦ ᐃᒥᕈᒪᓪᓗᑎᒃ, ᓇᓂᓯᓚᐅᓐᖏᓚᓪᓕ, ᓱᓕᓕ ᐅᑎᓚᐅᓐᖏᓚᓯ ᐅᕙᓐᓄᑦ,” ᐊᑕᓂᖅ ᐅᖃᖅᐳᖅ.
9“ᐱᕈᖅᓰᕕᓯ ᕔᓂᓕᐅᖅᕕᓯᓗ ᖁᐱᕐᕈᓄᑦ ᐅᖁᖕᒧᓪᓗ ᐱᔭᐅᑎᓚᐅᖅᐸᒃᑲ, ᕔᓂᓕᐅᖅᕕᓯ, ᓇᐹᖅᑐᖁᑎᓯᓗ ᐱᒋᓕᒃᓮᑦ, ᓇᐹᖅᑐᖁᑎᓯᓗ ᐅᖅᓱᒃᓴᓖᑦ, ᐱᒡᓕᖅᑕᐅᔮᖅᑐᓄᑦ ᓇᐹᖅᑐᐃᑦ ᓂᕆᔭᐅᑎᓚᐅᖅᐸᒃᑲ, ᓱᓕᓕ ᐅᕙᓐᓄᑦ ᐅᑎᓚᐅᓐᖏᓚᓯ,” ᐊᑕᓂᖅ ᐅᖃᖅᐳᖅ.
10“ᖃᓄᐃᓐᓇᖅᑐᓂᒃ ᐱᑎᑦᓯᓚᐅᖅᐳᖓ ᐊᑯᓐᓇᑦᓯᓐᓄᑦ ᐃᑦᔨᑉᑎᒥᐅᑎᑐᑦ, ᐃᓅᓱᒃᑐᖁᑎᓯᓗ ᑐᖁᓚᐅᖅᐸᒃᑲ ᓴᕕᒡᔪᐊᒧᑦ, ᕿᒻᒥᖅᔪᐊᓯᓗ ᑎᒍᔭᕕᓂᓯ ᑐᖁᓚᐅᖅᐸᒃᑲ; ᑕᖕᒫᖅᓯᒪᕕᑦᓯᓗ ᒪᒤᑦᑐᓐᖑᖅᑎᓚᐅᖅᐸᒃᑲ ᑕᒪᑐᒥᖓ ᓁᒪᑎᓚᐅᖅᐸᑦᓯ; ᓱᓕᓕ ᐅᕙᓐᓄᑦ ᐅᑎᓚᐅᓐᖏᓚᓯ,” ᐊᑕᓂᖅ ᐅᖃᖅᐳᖅ.
11“ᐃᓚᓯ ᐃᓚᖏᑦ ᐊᓯᕈᓚᐅᖅᐸᒃᑲ, ᒎᑎᐅᑉ ᓱᑑᒪᒥᒃ ᒍᒨᕋᒥᒡᓗ ᐊᓯᕈᐃᓂᕆᓚᐅᖅᑕᖓᑎᑐᑦ, ᕿᔪᒃᑐᑦ ᐃᑯᒪᔪᑎᑐᑦ ᑍᒤᓚᐅᖅᐳᓯ ᐃᑯᒪᒥᑦ ᐊᒧᔭᐅᔪᑎᑐᑦ, ᓱᓕᓕ ᐅᑎᓚᐅᓐᖏᓚᓯ ᐅᕙᓐᓄᑦ,” ᐊᑕᓂᖅ ᐅᖃᖅᐳᖅ. 
12“ᑍᒤᒻᒪᑦ ᓱᒋᐊᕐᖕᓂᐊᖅᐸᑦᓯ, ᐃᓕᑦᓯ ᐄᓴᕅᓕᒥᐅᖑᔪᓯ; ᑍᒤᓕᐅᖅᕕᒋᓂᐊᕋᑦᓯ ᐅᐸᓗᖎᓕᕆᑦᓯ ᒎᑎᓯ ᑲᑎᓂᐊᓕᕋᑦᓯᐅᒃ, ᐃᓕᑦᓯ ᐄᓴᕅᓕᒥᐅᖑᔪᓯ! 
13ᑕᑯᒋᑦ, ᖃᖅᑲᓂᒃ ᓴᓇᓚᐅᖅᑐᖅ, ᐊᓄᕆᒥᒡᓗ ᐱᓐᖑᖅᑎᑦᓯᓚᐅᖅᑐᖅ, ᐃᓄᖕᒧᓪᓗ ᓇᓗᓁᖅᓯᓚᐅᖅᑐᖅ ᐃᓱᒪᒋᔭᒥᓂᒃ, ᐅᓪᓛᒥᒡᓗ ᑖᖅᓯᑎᑦᓯᓚᐅᖅᑐᖅ, ᓄᓇᖅᔪᐊᓪᓗ ᐳᖅᑐᓂᖅᐹᖏᓐᓂᒃ ᑐᓪᓕᕋᖅᑐᖅ ᕿᓚᖕᒥᐅᒐᓴᒃᔪᐃᑦ ᐊᑕᓂᖓᑦ ᒎᑎᒥᒃ ᐊᑎᖃᖅᐳᖅ.”
