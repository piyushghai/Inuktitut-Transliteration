1ᔫᑕᒥᐅᓪᓕ ᐃᓄᓕᒫᖏᑦ ᓂᕈᐊᖅᐳᑦ ᐅᔧᐊᒥᒃ, ᐊᕐᕌᒍᖃᖅᑎᓪᓗᒍ 16-ᓂᒃ, ᐊᖓᔪᖅᑳᖅᔪᐊᕈᖅᑎᑉᐹᓪᓗ ᐊᑖᑕᖓᑕ ᐊᒪᔧᐊᐅᑉ ᐃᓂᖓᓄᑦ. 
2ᓴᓇᓚᐅᖅᐳᖅᓗ ᐃᓗᑎᒥᒃ ᐃᓚᓕᐅᑎᓪᓗᒍ ᔫᑕᒥᐅᓄᑦ, ᐊᖓᔪᖅᑳᖅᔪᐊᑉ ᐃᓕᔭᐅᓯᒪᓂᖓᑕ ᑭᖑᓂᖓᓂ ᓯᕗᓕᖏᑕ ᐃᓂᖓᓄᑦ.
3ᐅᔧᐊ ᐊᕐᕌᒍᖃᓚᐅᖅᐳᖅ 16-ᓂᒃ ᐊᖓᔪᖅᑳᖅᔪᐊᓐᖑᖅᑎᓪᓗᒍ, ᐊᖓᔪᖅᑳᖅᔪᐊᖑᓚᐅᖅᐳᖅᓗ ᐊᕐᕌᒍᓂᒃ 52-ᓂᒃ ᔪᕉᓴᓚᒥ. ᐊᓈᓇᖓ ᐊᑎᖃᖅᐳᖅ ᔨᑯᓔᐊᒥᒃ ᔪᕉᓴᓚᒥᐅᑕᖅ. 
4ᐊᑕᓂᐅᓪᓗ ᑕᑯᓐᓇᖅᑕᖓᒍᑦ ᐱᐅᔪᒥᒃ ᐱᓇᓱᐊᓚᐅᖅᐳᖅ, ᐊᑖᑕᖓᑕ ᐊᒪᔧᐊᐅᑉ ᐱᓂᐊᕐᖕᓂᕆᓚᐅᖅᑕᖏᑦ ᒪᓕᒡᓗᒋᑦ. 
5ᒎᑎᒥᒃ ᑕᑎᖃᓚᐅᖅᐳᖅ ᔭᑲᕅᐊ ᐃᓅᑎᓪᓗᒍ, ᑖᑦᓱᒪ ᐃᓱᒻᒥᖅᑐᖃᑦᑕᓚᐅᕐᖕᒪᒍ ᒎᑎᒥᒃ ᓯᕘᕋᒋᔭᖃᖁᓪᓗᒍ; ᐊᑕᓂᕐᖕᒥᒃ ᑕᑎᖃᕐᖕᓂᓕᒫᖓᓂ, ᒎᑎᐅᑉ ᐱᕙᓪᓕᐊᑎᑦᓯᐊᓚᐅᖅᐹ.
6ᑖᓐᓇ ᐅᓇᑕᕆᐊᓚᐅᖅᐳᖅ ᐱᓕᔅᑍᓂᒥᐅᓂᒃ, ᒑᑎᐅᓪᓗ ᐊᕙᓗᖅᔪᐊᖏᑦ ᓱᕋᒃᑎᖅᐰᑦ ᔭᑉᓂᐅᓪᓗ ᐊᕙᓗᖅᔪᐊᖏᑦ ᐋᔅᑖᑦᓗ ᐊᕙᓗᖅᔪᐊᖏᑦ; ᐃᒡᓗᒐᓴᓕᐅᖅᐳᖅᓗ ᐋᔅᑖᑦᒥ ᐱᓕᔅᑍᓂᒥᐅᓂᓗ. 
7ᒎᑎᐅᑉ ᐃᑲᔪᓚᐅᖅᐹ ᐅᓇᑕᕐᖕᓂᖓᓂ ᐱᓕᔅᑍᓂᒥᐅᓂᒃ, ᐋᕋᑉᓂᒡᓗ ᒎᕐ-ᐰᓕᒥ ᓄᓇᖃᖅᑐᓂ, ᒥ-ᔫᓂᒥᐅᓂᒡᓗ. 
8ᐊᒧᓁᑎᒥᐅᓪᓗ ᐃᓚᓕᐅᕆᕗᑦ ᐅᔧᐊᒥᒃ, ᐊᔪᖏᓐᓂᖓᓗ ᖃᐅᔨᒪᔭᐅᑦᓯᐊᓕᓚᐅᖅᐳᖅ ᐃᑦᔨᑉᑎᒥᐅᑦ ᓄᓇᖓᑕ ᑭᒡᓕᖓᓄᑦ ᑎᑭᓪᓗᒍ, ᑖᓐᓇᓗ ᓲᖑᔪᖅᔪᐊᓐᖑᓕᓚᐅᖅᐳᖅ.
9ᐅᔧᐊᓗ ᓇᐸᔪᖅᔪᐊᓕᐅᓚᐅᖅᐳᖅ ᔪᕉᓴᓚᒥ ᐃᑎᖅᑕᖅᕕᖕᒥ ᑎᕆᖅᑯᒥ ᐃᑎᖅᑕᖅᕕᖕᒥᓗ ᓇᖅᓴᒥ, ᓇᐸᔪᓕᐅᖅᐳᖅᓗ ᐊᕙᓘᑉ ᓴᖑᒋᐊᕐᖕᓂᖓᓂ, ᑖᒃᑯᐊᓗ ᓴᐴᓗᑕᖅᔪᐊᓕᐅᖅᐰᑦ. 
10ᓇᐸᔪᖅᔪᐊᓕᐅᓚᐅᖅᐳᖅᓗ ᐃᓄᖃᖏᑦᑐᒥ, ᐃᑎᖅᓴᓕᐅᖅᐳᖅᓗ ᐃᒥᖅᑕᖅᕕᖕᓂᒃ ᐅᓄᖅᑐᓂᒃ, ᐆᒪᔪᖁᑎᖃᕐᖕᓂᕐᖕᒥᓄᑦ ᐅᓄᖅᑐᓂᒃ, ᓇᖅᓴᓂ ᓇᑎᕐᖕᓇᓂᓗ, ᐱᕈᖅᓰᕕᓕᕆᔨᖃᖅᐳᖅᓗ ᕔᓂᓕᐅᖅᑎᓂᒡᓗ ᖃᖅᑲᓂ ᓄᓇᒥᓗ ᐱᕈᖅᑐᓕᖕᓂ, ᐃᑦᔪᒥᒃ+ ᐱᐅᒃᓴᓚᐅᕋᒥ.
11ᓱᓕᓗ ᐅᔧᐊ ᐅᓇᑕᖅᑐᒃᓴᖁᑎᖃᖅᐳᖅ ᐅᓇᑕᕆᐊᕈᓐᓇᖅᑐᓂᒃ ᑲᑎᓐᖓᔪᓂᒃ, ᐅᓄᕐᖕᓂᖏᑦ ᔨ-ᐂᓕᐅᑉ ᐱᖁᔭᓂᒃ ᐃᓕᓯᒪᔫᑉ ᐋᖅᑭᒃᓯᒪᔭᖏᑦ ᒪᓕᒡᓗᒋᑦ ᒫ-ᐊᓯᐊᒧᓪᓗ ᐅᓇᑕᖅᑎᓄᑦ ᐊᖓᔪᖅᑳᖑᔪᒧᑦ, ᕼᐊᓇᓁᐊᐅᑉ ᐊᐅᓚᑦᓯᓂᖓᓄᑦ ᐊᐅᓚᑕᐅᓪᓗᑎᒃ, ᐊᖓᔪᖅᑳᖅᔪᐊᑉ ᐊᖓᔪᖅᑳᖁᑎᖓᑕ ᐃᓚᖓᓐᓄᑦ. 
12ᐊᖓᔪᖅᑳᑦ ᐃᓚᒌᖕᓂᖏᓐᓂᑦ ᐱᓯᒪᔪᑦ ᐊᖑᑏᑦ ᐊᔪᖏᑦᑐᖅᔪᐊᑦ ᓯᕘᕋᖏᑦᑐᑦ ᐅᓇᑕᕈᓐᓇᖅᑐᑦ 2,600-ᐅᕗᑦ. 
13ᑖᒃᑯᐊ ᐊᖓᔪᖅᑳᑦ ᑲᒪᒋᔭᖃᖅᐳᑦ ᐅᓇᑕᖅᑐᒃᓴᓂᒃ 307,500-ᓂᒃ, ᐅᓇᑕᕈᓐᓇᖅᑐᑦ ᐱᔪᓐᓇᖅᑐᖅᔪᐊᑦ, ᐊᖓᔪᖅᑳᖅᔪᐊᕐᖕᒥᒃ ᐃᑲᔪᕈᓐᓇᖅᑐᑦ ᐅᓇᑕᖅᓗᑎᒃ ᐊᑭᕋᖏᓐᓂᒃ. 
14ᐅᔧᐊᐅᓪᓗ ᐊᑐᐃᓐᓇᕈᖅᑎᖅᓗᒋᑦ ᑐᓂᕔᑦ, ᐅᓇᑕᖅᑎᓕᒫᑦ ᓴᐴᓗᑕᕐᖕᓂᒃ, ᖃᓗᒋᐊᓂᒃ, ᓇᓴᕐᖕᓂᒃ, ᑎᒥᖓᑕ ᓴᐴᓗᑕᖏᓐᓂᒃ, ᖃᖅᔪᓂᒃ, ᐅᔭᕋᖕᓂᒡᓗ ᐃᓪᓘᕆᐊᕈᑎᒃᓴᓂᒃ. 
15ᓴᓇᕝᕕᓕᐅᖅᐳᖅᓗ ᔪᕉᓴᓚᒥ, ᓴᖅᑭᑦᑎᓪᓗᓂᓗ ᐱᔪᓐᓇᑦᓯᐊᖅᑐᓂᒃ ᐊᖑᑎᓂᒃ, ᓇᐸᔪᖅᔪᐊᓃᑦᑐᒃᓴᓂᒃ ᑎᕆᖅᑯᖏᓐᓂᓗ, ᐱᓯᒋᐊᖅᑎᐅᖁᓪᓗᒋᑦ ᐅᔭᕋᖕᓄᓪᓗ ᐊᖏᔫᑎᓄᑦ ᒥᓪᓗᖅᑎᐅᖁᓪᓗᒋᑦ. ᑐᓴᐅᒪᔭᐅᓕᖅᐳᖅᓗ ᐅᖓᓯᒃᑐᒥᐅᓂᑦ ᐊᖏᔪᐊᓗᖕᒥᒃ ᒎᑎᒧᑦ ᐃᑲᔪᖅᑕᐅᓯᒪᓂᖓᓄᑦ, ᓲᖑᓯᑎᑕᐅᓯᒪᓂᖓᓂᒡᓗ.
16ᐱᔪᓐᓇᖅᓯᒐᒥ ᐆᒻᒪᑎᒥᒍᑦ ᐱᐅᔪᕆᓂᖃᓕᓚᐅᖅᐳᖅ, ᑕᒪᓐᓇᓗ ᑲᑕᒍᑎᒋᓪᓗᓂᐅᒃ. ᓱᓕᖏᑦᑐᒦᓕᓚᐅᕐᖕᒪᑦ ᐊᑕᓂᕐᖕᒧᑦ ᒎᑎᒥᓄᑦ, ᐃᓯᓚᐅᕐᖕᒪᑦ ᐊᑕᓂᐅᑉ ᑐᒃᓯᐊᖅᕕᒡᔪᐊᖁᑎᖓᓄᑦ ᐃᑯᐊᓪᓔᒋᐊᖅᑐᖅᓗᓂ ᑎᐱᑦᓯᐊᕆᒃᑐᒥᒃ ᑐᓂᕐᕈᓯᖅᕕᖕᒥ. 
17ᐊᔭᕅᐊᓕ ᑐᓂᕐᕈᓯᖅᑎᑦᓯᔨ ᒪᓕᒡᓗᓂ ᐃᑎᖅᐳᖅ ᑭᖑᓂᐊᒍᑦ, ᐊᑕᓂᐅᑉ ᑐᓂᕐᕈᓯᖅᑎᑦᓯᔨᖁᑎᖏᑦ 80-ᑦ ᐃᓚᒋᓪᓗᒋᑦ ᓯᕘᕋᖏᑦᑐᑦ ᐊᖑᑏᑦ; 
18ᑖᒃᑯᐊᓗ ᐅᔧᐊ ᐊᖓᔪᖅᑳᖅᔪᐊᖅ ᓵᓐᖓᓕᖅᐹᑦ, ᐅᖃᐅᑎᓪᓗᒍᓗ, “ᑍᒤᓕᐅᖅᑐᒃᓴᐅᓐᖏᓚᑎᑦ ᐅᔧᐊ, ᐃᑯᐊᓪᓔᓗᑎᑦ ᑎᐱᑦᓯᐊᕆᒃᑐᒥᒃ ᐊᑕᓂᕐᖕᒧᑦ, ᑐᓂᕐᕈᓯᖅᑎᑦᓯᔩᑦ ᐂᕈᓂᐅᑉ ᑭᖑᕚᖏᑦ ᑖᒃᑯᐊᑐᐊᖅ ᑍᒤᓕᐅᖅᑐᒃᓴᐅᕗᑦ, ᑖᒃᑯᐊ ᐃᑦᔪᕐᖕᓁᑎᑕᐅᓯᒪᕗᑦ ᐃᑯᐊᓪᓔᖁᓪᓗᒋᑦ ᑎᐱᑦᓯᐊᕆᒃᑐᒥᒃ. ᑕᕝᕙᓐᖓᑦ ᐊᓂᓕᕆᑦ ᐃᑦᔪᕐᖕᓁᑦᑐᒃᑯᕕᖕᒥᑦ; ᑕᒻᒪᓚᐅᕋᕕᑦ, ᐃᓕᖕᓂᒃ ᐅᐱᓐᓇᕈᓐᓃᖅᑎᑉᐳᑎ ᐊᑕᓂᕐᖕᒧᑦ ᒎᑎᒧᑦ.”
19ᐅᔧᐊᓕ ᓂᓐᖓᒃᐳᖅ, ᑎᒍᒥᐊᖅᓗᓂᓗ ᑎᐱᑦᓯᐊᕆᒃᑐᒥᒃ ᐃᑯᐊᓪᓔᑦᔪᑎᒥᒃ, ᓂᓐᖓᐅᑦᔨᒐᒥ ᑐᓂᕐᕈᓯᖅᑎᑦᓯᔨᓂᒃ ᐸᖅᑎᕐᖕᓂᕐᖕᒧᑦ ᐱᒋᐊᖅᕕᐅᓕᖅᐳᖅ ᖃᐅᖓᒍᑦ, ᑐᓂᕐᕈᓯᖅᑎᑦᓯᔩᑦ ᓇᔫᑎᑎᓪᓗᒋᑦ ᐊᑕᓂᐅᑉ ᐃᒡᓗᖓᓂ, ᑐᓂᕐᕈᓯᖅᕕᐅᑉ ᐃᑯᐊᓚᑦᓯᕕᖓᑕ ᓴᓂᕌᓂ. 
20ᐊᔭᕅᐊᐅᓪᓗ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᑕ ᐊᓯᖏᑕᓗ ᑐᓂᕐᕈᓯᖅᑎᑦᓯᔩᑦ ᑕᑯᓐᓇᖅᐹᑦ, ᑕᑯᒋᓪᓗ, ᖃᐅᖓᒍᑦ ᐸᖅᑎᓕᖅᐸᓪᓕᐊᓕᖅᐳᖅ! ᑕᕝᕙ ᑐᐊᕕᖅᓗᑎᒃ ᐊᓂᑎᒋᐊᓯᕚᑦ ᑕᕝᕙᓐᖓᑦ, ᐃᒻᒥᓂᒡᓗ ᑐᐊᕕᖅᓗᓂ ᐊᓂᓇᓱᐊᕆᓪᓗᓂ, ᐊᑕᓂᐅᑉ ᓱᒋᐊᓚᐅᕐᖕᒪᒍ.
21ᐊᖓᔪᖅᑳᖅᔪᐊᖅᓗ ᐅᔧᐊ ᐸᖅᑎᓕᓚᐅᖅᐳᖅ ᐅᓪᓗᖅ ᑐᖁᕕᐊ ᑎᑭᓪᓗᒍ, ᐸᖅᑎᕐᖕᓂᖓᓄᓪᓗ ᐃᓂᖃᓕᓚᐅᖅᐳᖅ ᐃᓄᖃᖏᑦᑐᒥ ᐃᒡᓗᒥ; ᐃᑎᖅᑎᑕᐅᔪᓐᓁᓪᓕᓪᓗᓂᓗ ᐊᑕᓂᐅᑉ ᐃᒡᓗᖓᓄᑦ. ᔫᑕᒻᓗ ᑖᑦᓱᒪ ᐃᕐᖕᓂᖓ ᐊᖓᔪᖅᑳᖅᔪᐊᑉ ᐃᒡᓗᖓᓂᒃ ᑲᒪᔨᐅᓕᖅᐳᖅ, ᐊᐅᓚᑦᓯᔨᒻᒪᕆᐅᓪᓗᓂ ᐃᓄᖕᓂᒃ ᓄᓇᓕᖕᓂ.
22ᐅᔧᐊᐅᓪᓕ ᐱᓂᐊᕐᖕᓂᖏᑕ ᐃᓚᖏᑦ, ᓯᕗᓪᓕᖅᐹᒥᑦ ᑭᖑᓪᓕᖅᐹᒧᑦ, ᐂᓮᐊᓯᐅᑉ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐂᒨᓯᐅᑉ ᐃᕐᖕᓂᖓᑕ ᑎᑎᕋᖅᓯᒪᕔᑦ. 
23ᐅᔧᐊᓗ ᑐᖁᖕᒪᑦ ᓯᕗᓕᖏᑕ ᐃᓂᖏᓐᓄᐊᖅᐳᖅ, ᐃᓗᕕᖅᐹᓪᓗ ᓯᕗᓕᖏᑦᑕ ᐃᓗᕕᖃᖅᕕᖏᓐᓂ ᐱᕈᖅᓰᕕᖕᒥ ᐊᖓᔪᖅᑳᖅᔪᐊᑦ ᐃᓗᕕᖃᖅᕕᖏᓐᓂ, ᐅᖃᓚᐅᕐᖕᒪᑕ, “ᑖᓐᓇ ᐸᖅᑎᖅᑑᕗᖅ.” ᔫᑕᒻᓗ ᑖᑦᓱᒪ ᐃᕐᖕᓂᖓ ᐊᖓᔪᖅᑳᖅᔪᐊᓐᖑᓚᐅᖅᐳᖅ ᑖᑦᓱᒥᖓ ᐃᓇᖐᓪᓗᓂ.
