1ᑖᒃᑯᐊ ᓲᓗᒨᓂᐅᑉ ᓴᓇᓚᐅᖅᑕᓕᒫᖏᑦ ᐊᑕᓂᐅᑉ ᐃᒡᓗᖓᓄᑦ ᐱᔭᕇᓚᐅᖅᐳᑦ. ᓲᓗᒨᓂᓗ ᑕᕝᕗᓐᖓᐅᑦᔨᕗᖅ ᐊᑖᑕᖓᑕ ᑐᒃᓯᐊᖅᕕᒡᔪᐊᒧᑦ ᑐᕌᖓᑎᓚᐅᖅᑕᓕᒫᖏᓐᓂᒃ, ᓯᐅᓪᕕᕇᑦ, ᒎᓗᐃᑦ ᐱᖁᑎᓕᒫᓪᓗ ᐃᓕᕔᑦ ᐱᖁᑎᒃᑯᕕᖕᒧᑦ ᒎᑎᐅᑉ ᐃᒡᓗᖓᓄᑦ. 
2ᑕᕝᕙ ᓲᓗᒨᓂᐅᑉ ᐄᓴᕅᓕᒥᐅᑦ ᐊᖓᔪᖅᑳᖏᑦ ᐃᓚᒌᓂᓗ ᐊᕕᒃᑐᖅᓯᒪᔪᓂ ᐊᖓᔪᖅᑳᑦ, ᐄᓴᕅᓕᒥᐅᓪᓗ ᐃᓄᖏᑕ ᐊᖓᔪᖅᑳᖏᑦ ᑲᑎᖁᕔᑦ ᔪᕉᓴᓚᒧᑦ, ᑐᒃᓯᐊᖅᕕᒡᔪᐊᕐᖕᒧᐊᕈᑦᔨᓯᖁᓪᓗᒋᑦ ᐊᑕᓂᐅᑉ ᐊᖏᖃᑎᒌᒍᑎᖓᑕ ᐃᒃᓯᖅᕕᖓᓂᒃ, ᑍᕕᑎᐅᑉ ᐃᒡᓗᒐᓴᖏᓐᓂᑦ ᓮᐅᓂᒦᑦᑐᒥᑦ. 
3ᐄᓴᕅᓕᒥᓗ ᐊᖑᑎᓕᒫᑦ ᑲᑎᑉᐳᑦ ᐊᖓᔪᖅᑳᖅᔪᐊᖅ ᐃᓚᒋᓪᓗᒍ ᓇᓪᓕᐅᓐᓂᖅᓯᐅᕆᐊᖅᓗᑎᒃ ᑕᖅᑭᐅᑉ 7-ᖓᓂ. 
4ᐄᓴᕅᓕᒥᐅᑉ ᐊᖓᔪᖅᑳᓕᒫᖏᑦ ᑕᕝᕗᓐᖓᖅᐳᑦ, ᓕᕔᑎᓪᓗ ᐊᖏᖃᑎᒌᖕᓂᐅᑉ ᐃᒃᓯᖅᕕᖓ ᑎᒍᕚᑦ. 
5ᐊᖏᖃᑎᒌᖕᓂᐅᓪᓗ ᐃᒃᓯᖅᕕᖓ ᐊᑭᕋᓕᖅᐹᑦ, ᑐᐱᕐᖕᒥᑦ ᑲᑎᒪᕕᖕᒥᑦ, ᐃᑦᔪᕐᖕᓁᑦᑐᓕᒫᓪᓗ ᐱᖁᑏᑦ ᑐᐱᕐᖕᒥ ᑲᑎᒪᕕᖕᒦᑦᑐᑦ; ᑐᓂᕐᕈᓯᖅᑎᑦᓯᔩᑦ ᓕᕔᑏᓪᓗ ᓇᒃᓴᖅᐰᑦ. 
6ᐊᖓᔪᖅᑳᖅᔪᐊᖅᓗ ᓲᓗᒨᓂ ᐄᓴᕅᓕᒥᐅᓕᒫᓪᓗ ᑲᑎᒪᔪᑦ, ᐊᖏᖃᑎᒌᖕᓂᐅᑉ ᐃᒃᓯᖅᕕᖓᑕ ᓵᖓᓂ, ᑐᓂᕐᕈᓯᖅᐳᑦ ᓰᐱᓂᒃ ᐊᖑᓴᓪᓗᕐᖕᓂᒡᓗ ᐅᓄᖅᑐᖅᔪᐊᓂᒃ ᖃᑦᓯᐅᓂᖏᑦ ᓈᓴᖅᑕᐅᓚᐅᓐᖏᓚᑦ. 
7ᑐᓂᕐᕈᓯᖅᑎᑦᓯᔩᓪᓗ ᐊᑕᓂᐅᑉ ᐊᖏᖃᑎᒌᒍᑎᖓᑕ ᐃᒃᓯᖅᕕᖓ ᐊᒡᔭᖅᐹᑦ ᑕᕝᕗᖓ ᐃᓂᒃᓴᖓᓄᑦ, ᐃᑦᔪᕐᖕᓁᑦᑐᕕᐅᑉ ᐃᓗᐊᓄᑦ ᑐᒃᓯᐊᖅᕕᒡᔪᐊᕐᖕᒧᑦ ᐃᑦᔪᕐᖕᓁᓐᓂᖅᐹᒧᑦ, ᓯᕋᐱᐅᑉ ᐃᓴᕈᖏᑕ ᐊᑖᓅᐊᖅᓗᒍ. 
8ᓯᕋᐱᐅᑉ ᐃᓴᕈᖏᒃᑕ ᐅᓕᒃᓯᒪᕚ ᐊᖏᖃᑎᒌᖕᓂᐅᑉ ᐃᒃᓯᖅᕕᖓ, ᓯᕋᐱᐅᓪᓗ ᑕᓕᑎᓯᒪᕚ ᐊᖏᖃᑎᒌᖕᓂᐅᑉ ᐃᒃᓯᖅᕕᖓ ᐊᑭᕋᐅᑎᖏᓪᓗ. 
9ᐊᖏᖃᑎᒌᖕᓂᐅᑉ ᐊᑭᕋᐅᑎᖏᒃ ᑕᑭᔫᓂᖏᓐᓄᑦ ᐃᑦᔪᕐᖕᓁᓐᓂᖅᐹᒥᑦ ᓄᐃᓵᖓᕘᒃ, ᑭᓯᐊᓂᓕ ᓯᓚᑖᓂᑦ ᑕᑯᒃᓴᐅᓐᖏᓛᒃ; ᑖᒃᑯᐊᓗ ᐊᑭᕋᐅᑏᒃ ᑍᑲᓃᑉᐳᑦ ᓱᓕ ᐅᓪᓗᒥᒧᑦ. 
10ᐃᒃᓯᖅᕕᒃ ᐃᓗᓕᖃᓚᐅᓐᖏᓚᖅ ᐱᖁᔧᑦ ᐅᔭᕌᒃ ᒪᕐᕉᒃ ᒨᓯᓯᐅᑉ ᕼᐆᕆᑉᒥ ᐃᓕᓚᐅᖅᑕᖏᒃᑕ ᐊᓯᖏᓐᓂᒃ, ᑖᒃᑯᑎᒎᓇᖅ ᐊᑕᓂᖅ ᐊᖏᖃᑎᖃᓚᐅᕐᖕᒪᑦ ᐄᓴᕅᓕᒥᐅᓂᒃ, ᐃᑦᔨᑉᑎᒥᑦ ᐊᐅᓚᖅᑎᓪᓗᒋᑦ.
11ᑐᓂᕐᕈᓯᖅᑎᑦᓯᔩᓪᓕ ᐃᑦᔪᕐᖕᓁᓐᓂᖅᐹᒥᑦ ᐊᓂᖕᒪᑕ (ᑐᓂᕐᕈᓯᖅᑎᑦᓯᔨᓕᒫᑦ ᐃᒻᒥᖕᓂᒃ ᐃᑦᔪᕐᖕᓁᑎᓯᒪᓚᐅᖅᐳᑦ, ᐊᕕᒃᑐᖅᓯᒪᓂᑎᒃ ᐃᓱᒪᒋᓇᒋᑦ; 
12ᓕᕔᑏᓪᓗ ᐃᓐᖏᖅᑎᓕᒫᑦ, ᐊᓴᐸ, ᕼᐃᒪᓐ, ᔨᑐᑕᓐᓗ, ᐃᕐᖕᓂᑎᒃ ᐃᓚᒋᓪᓗᒋᑦ ᖃᑕᓐᖑᑎᑎᒡᓗ, ᐊᓐᓄᕌᖅᓯᒪᓚᐅᖅᐳᑦ ᖃᓪᓗᓈᖅᑕᓂᒃ ᓵᑦᑐᓂᒃ, ᓂᑦᔭᐅᓯᔭᖅᓗᑎᒃ ᓯᕙᓂᕋᐅᑎᓄᑦ, ᕼᐊᕐᐱᓄᑦ, ᑯᑭᑦᑕᐸᐅᑎᐅᔭᓄᓪᓗ, ᓇᖏᖅᓗᑎᒃ ᑐᓂᕐᕈᓯᖅᕕᐅᑉ ᓴᓂᐊᓂ ᓯᕿᓂᐅᑉ ᓄᐃᕕᐊᑕ ᓇᓛᓂ 120-ᐅᓪᓗᑎᒃ ᑐᓂᕐᕈᓯᖅᑎᑦᓯᔩᑦ ᑎᑦᑐᓚᐅᓯᔭᓚᐅᖅᐳᑦ; 
13ᑎᑦᑐᓚᐅᓯᔭᖅᑏᑦ ᐃᓐᖏᖅᑏᓪᓗ ᐊᑕᐅᓯᐅᖃᑎᒌᒡᓗᑎᒃ ᑐᓴᖅᓴᐅᑎᑦᓯᔭᕆᐊᖃᓚᐅᕐᖕᒪᑕ ᓂᐱᖃᖅᓗᑎᒃ ᐊᑕᐅᓯᒃᑯᑦ ᓂᖅᑐᐃᓪᓗᑎᒃ ᖁᔭᓕᓪᓗᑎᒡᓗ ᐊᑕᓂᕐᖕᒧᑦ), ᓂᐱᖅᑯᖅᑐᓪᓗᑎᒃ ᓂᓪᓕᐊᓕᕐᖕᒪᑕ, ᑎᑦᑐᓚᐅᑎᓄᑦ ᓯᕙᓂᕋᐅᑎᓄᓪᓗ ᐊᓯᖏᓐᓄᓪᓗ ᓂᑦᔭᐅᑎᓄᑦ, ᓂᖅᑐᐃᓪᓗᑎᒃ ᐊᑕᓂᕐᖕᒥᒃ, ᐅᖃᖅᓗᑎᒃ:
14ᑐᓂᕐᕈᓯᖅᑎᑦᓯᔩᑦ ᑕᕝᕙ ᓇᖏᕈᓐᓁᓪᓕᕗᑦ ᐱᓇᓱᐊᕈᓐᓁᓪᓕᓪᓗᑎᒡᓗ ᓄᕗᔭᒧᑦ ᑎᑭᑕᐅᒐᒥᒃ; ᐊᑕᓂᐅᑉ ᓂᖅᑐᕐᖕᓇᕐᖕᓂᖅᔪᐊᖓᑕ ᑕᑕᒻᒪᒍ ᒎᑎᐅᑉ ᐃᒡᓗᖓ.
