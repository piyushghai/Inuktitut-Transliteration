1ᐲᑦᑐᕉᓯᒥᑦ ᔩᓱᓯ ᙭ᔅᑑᓯᐅᑉ ᐋᐴᓯᑕᓕᖁᑎᖓᓂᑦ,
2ᓂᕈᐊᖅᑕᐅᓯᒪᕗᓯ ᒎᑎᒧᑦ ᐊᑖᑕᒧᑦ ᐱᓂᐊᖅᑕᐅᖁᔭᖓᓄᑦ ᐃᑦᔪᕐᖕᓁᑎᑕᐅᖁᓪᓗᓯ ᐊᓂᕐᖕᓂᖓᓄᑦ ᒪᓕᑦᓯᐊᖁᓪᓗᓯ ᔩᓱᓯ ᙭ᔅᑑᓯᒥᒃ ᐊᐅᖓᓄᓪᓗ ᓴᓗᒻᒪᖅᑎᑕᐅᓗᓯ:
3ᒎᑎ ᖁᔭᓕᕕᒋᓚᕗᑦ ᐊᑕᓂᑦᑕ ᔩᓱᓯᐅᑉ ᙭ᔅᑑᓯᐅᑉ ᐊᑖᑕᖓ! ᑖᑦᓱᒪ ᓂᑲᒍᓱᖕᓂᖓᑕ ᐊᖏᔪᐊᓘᓂᖓᓄᑦ ᐃᓅᓯᖅᑖᖅᑎᒻᒪᑎᒍᑦ ᓄᑖᒥᒃ ᑕᒪᑐᒨᓇ ᓂᕆᐅᒋᔭᒃᓴᖃᑦᓯᐊᓕᖅᑎᑉᐹᑎᒍᑦ ᑐᖁᖓᔪᓂᑦ ᒪᑭᑎᑦᓯᓂᕐᖕᒥᒍᑦ ᔩᓱᓯ ᙭ᔅᑑᓯᒥᒃ, 
4ᑭᖑᕐᖑᑦᔨᖁᓪᓗᑕ ᐊᓯᕈᔪᐃᑦᑐᒥᒃ, ᐃᑦᔪᕐᖕᓁᑦᑐᒥᒃ, ᑐᖁᓕᔪᐃᑦᑐᒥᒡᓗ, ᕿᓚᖕᒥ ᐅᑕᖅᑭᑎᑕᐅᔪᓂᒃ ᐃᓕᑦᓯᓐᓄᑦ, 
5ᒎᑎᐅᑉ ᐱᔪᓐᓇᕐᖕᓂᖓᒍᑦ ᖁᒥᐅᑕᐅᓯᒪᕗᑦ ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᐱᐅᓕᔭᐅᕕᒃᓴᖅ ᓇᓪᓕᐅᑎᒃᐸᑦ ᓴᖅᑭᑦᑐᒃᓴᐅᖁᓪᓗᒋᑦ ᐅᓪᓗᐃᑦ ᑭᖑᓪᓕᖏᓐᓂ.
6ᑕᒪᓐᓇ ᖁᕕᐊᓲᑎᒋᕙᓯ, ᒫᓐᓇᒃᑯᑦ ᐊᑯᓂᐅᖏᑦᑐᖅ ᖁᕕᐊᓇᖏᑦᑐᒃᑰᖃᑦᑕᕋᓗᐊᖅᑐᓯ ᐆᒃᑐᖅᑕᐅᓂᓯ ᐅᓄᕐᖕᒪᑕ ᐊᑦᔨᒌᖏᑦᑐᑦ. 
7ᑕᒪᒃᑯᐊ ᐱᑦᔪᑎᖃᖅᐳᑦ ᐅᒃᐱᕐᖕᓂᑦᓯ ᑲᔪᓯᓂᖓᑕ ᐱᓪᓚᕆᐅᓂᖓ ᓴᖅᑭᑎᑕᐅᖁᓪᓗᒍ, ᐱᕕᐊᕐᖕᓇᕐᖕᓂᖅᓴᐅᓪᓗᓂ ᒎᓗᒥᑦ ᓄᖑᔪᒫᖅᑐᒥᑦ ᐃᑯᒪᒧᑦ ᖃᐅᔨᓴᖅᑕᐅᕙᒃᑐᒥᑦ, ᓂᖅᑐᖅᑕᐅᖁᓪᓗᓯ, ᐱᓐᓇᕐᖕᓇᖅᑎᑕᐅᓗᓯᓗ ᐅᐱᒋᔭᐅᓗᓯᓗ ᔩᓱᓯ ᙭ᔅᑑᓯᐅᑉ ᓴᖅᑭᕝᕕᒃᓴᖓᓂ. 
8ᑖᑦᓱᒥᖓ ᑕᑯᓚᐅᖅᓯᒪᖏᒃᑲᓗᐊᖅᓗᓯ, ᓇᒡᓕᒋᕙᓯ; ᒫᓐᓇᓗ ᑕᑯᓐᓇᖏᒃᑲᓗᐊᖅᓗᒍ, ᐅᒃᐱᖅᕕᒋᕙᓯ ᐃᓗᒻᒥᖅᑕᐅᓪᓗᓯᓗ ᖁᕕᐊᓱᖕᓂᕐᖕᒧᑦ ᐊᖏᔪᖅᔪᐊᒧᑦ ᐅᖃᐅᑕᐅᔪᓐᓇᖏᑦᑐᒧᑦ, 
9ᐅᒃᐱᕐᖕᓂᑦᓯ ᑐᕌᖅᑕᖓ ᑎᒍᒐᑦᓯᐅᒃ, ᑕᕝᕙ ᑕᕐᖕᓂᑦᓯ ᐱᐅᓕᔭᐅᓂᖓ.
10ᐱᐅᓕᔭᐅᓂᖅ ᑕᒪᓐᓇ ᐱᑦᔪᑎᒋᓪᓗᒍ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑕ ᕿᓂᓚᐅᖅᐹᑦ ᐊᒃᓱᕈᖅᓗᑎᒃ ᖃᐅᔨᓇᓱᐊᑦᓯᐊᖅᓗᒍᓗ; ᑕᕝᕙ ᐅᖃᐅᓯᕆᓕᓚᐅᖅᐹᑦ ᒎᑎᐅᑉ ᑐᓂᓯᔪᒫᕐᖕᓂᖓ ᑕᒪᑐᒥᖓ ᐃᓕᑦᓯᓐᓄᑦ, 
11ᖃᐅᔨᓇᓱᐊᓚᐅᖅᐳᑦ ᖃᖓᐅᓂᐊᕐᖕᒪᖔᑦ ᖃᓄᖅᓗ ᓴᖅᑭᓐᓂᐊᕐᖕᒪᖔᑦ ᙭ᔅᑑᓯᐅᑉ ᐊᓂᕐᖕᓂᖓ ᑖᒃᑯᓇᓃᑦᑐᖅ ᑕᒪᑐᒥᖓ ᓇᓗᓁᖅᓯᓚᐅᖅᐳᖅ; ᙭ᔅᑑᓯᐅᑉ ᐋᓐᓂᐊᑎᑕᐅᓂᕐᖕᒥᒃ ᐊᑐᕈᒫᕐᖕᓂᖓᓂᒃ ᖁᕕᐊᓇᖅᑐᖅᔪᐊᒥᒡᓗ ᑭᖑᓂᖃᕈᒫᕐᖕᓂᖓᓂᒃ. 
12ᓴᖅᑭᑎᑦᓯᕕᐅᓚᐅᖅᐳᑦ ᓇᖕᒥᓂᖅ ᐱᕙᓪᓕᕈᑎᒃᓴᒥᖕᓄᑦ ᑍᒤᓕᐅᖏᓐᓂᖏᓐᓂᒃ ᐃᓕᑦᓯᓕ ᐱᕙᓪᓕᕈᑎᒃᓴᑦᓯᓐᓄᑦ, ᒫᓐᓇ ᐃᓕᑦᓯᓐᓄᑦ ᐅᖃᐅᓯᐅᓯᒪᓕᖅᐳᑦ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᐅᖃᓪᓚᒃᑎᓄᑦ, ᐊᓂᕐᖕᓂᖅ ᐃᑦᔪᕐᖕᓁᑦᑐᒃᑯᑦ ᕿᓚᖕᒥᑦ ᐱᓯᒪᔪᒃᑯᑦ. ᑕᒪᓐᓇᑦᑕᐅᖅ ᐊᒡᓛᑦ ᐂᖏᓖᓄᑦ ᑐᑭᓯᔭᐅᔪᒪᕗᖅ.
13ᑍᒤᒻᒪᑦ ᐃᓱᒪᑦᓯᒍᑦ ᐅᐸᓗᖕᒊᖅᓯᒪᓕᕆᑦᓯ; ᓇᖕᒥᓂᑦᓯᓐᓂᒃ ᑲᒪᑦᓯᐊᖁᓪᓗᓯ; ᓂᕆᐅᖕᓂᓯ ᓱᖁᓯᖅᑍᓕᓗᒍ ᓮᒻᒪᖅᑎᑕᐅᔪᒫᕋᑦᓯ ᔩᓱᓯ ᙭ᔅᑑᓯᐅᑉ ᓴᖅᑭᕝᕕᒃᓴᖓᓂ. 
14ᕿᑐᕐᖓᑎᑐᑦ ᓈᓚᑦᓯᐊᖅᑐᑎᑐᑦ, ᐃᓅᓯᓯᓗ ᐅᑎᖅᑎᑦᑍᓕᓯᐅᒃ ᐱᐅᖏᑦᑐᒥᒃ ᐱᔪᒪᓂᕆᕙᓚᐅᖅᑕᓯᓐᓄᑦ ᓇᓗᔫᑎᓪᓗᓯ. 
15ᑖᓐᓇ ᐃᓕᑦᓯᓐᓂᒃ ᕾᖁᔨᔪᖅ ᐃᑦᔪᕐᖕᓁᒻᒪᑦ, ᑍᒤᒻᒪᑦ ᐃᑦᔪᕐᖕᓁᒋᑦᓯ ᐱᓂᐊᕐᖕᓂᕆᔭᓕᒫᑦᓯᒍᑦ. 
16ᐊᒡᓚᒃᓯᒪᖕᒪᑦ, “ᐃᑦᔪᕐᖕᓁᒋᑦᓯ, ᐅᕙᖓ ᐃᑦᔪᕐᖕᓁᓐᓇᒪ”.
17ᒎᑎ ᐊᑖᑕᒥᒃ ᑍᕙᒃᑲᑦᓯᐅᒃ ᐊᑦᔩᒌᒃᑎᑦᓯᓪᓗᓂ ᐃᓄᖕᓂᒃ ᐃᖅᑲᖅᑐᐃᔪᖅ ᐱᓂᐊᕐᖕᓂᖏᓐᓂᒃ ᒪᓕᒡᓗᓂ; ᑍᒤᒻᒪᑦ ᑕᒫᓂ ᐃᓅᓂᑦᓯᓐᓂ ᑖᓐᓇ ᐃᒃᐱᒋᑦᓯᐊᖅᓗᒍ ᐃᓅᒋᑦᓯ ᓄᓇᒋᓐᖏᑕᑦᓯᓐᓃᓐᓇᑦᓯ. 
18ᖃᐅᔨᒪᑦᓯᐊᖅᐳᓯ ᐊᓯᕈᖅᑐᒃᓴᒧᑦ ᓯᐅᓪᕕᕆᒧᓪᓘᓐᓃᑦ ᒎᓗᒧᓪᓘᓐᓃᑦ ᐊᑭᓕᖅᑕᐅᓯᒪᖏᓐᓇᑦᓯ ᒪᑐᒪᓐᖓᑦ ᐃᓅᓯᕐᖕᒥᑦ ᓱᒃᓴᐅᖏᑦᑐᒥᑦ ᓯᕗᓕᑦᓯᓐᓂᑦ ᐃᓅᓯᖅᑖᕆᓯᒪᔭᑦᓯᓐᓂᑦ ᕿᓚᕈᑦᔮᖅᑕᐅᑯᓪᓗᓯ, 
19᙭ᔅᑑᓯᐅᓪᓕ ᐊᐅᖓᑕ ᐱᐅᔪᖅᔪᐊᑉ ᑐᓂᕐᕈᑕᐅᓂᖓᒍᑦ, ᓰᐱᑎᑐᑦ ᐸᓯᔭᒃᓴᐅᓂᖃᖏᑦᑐᑐᑦ ᖃᓂᒻᒪᖃᖏᑦᑐᑐᓪᓗ. 
20ᑖᓐᓇ ᓂᕈᐊᖅᑕᐅᓯᒪᓚᐅᐳᖅ ᓱᓕ ᓯᓚᖅᔪᐊᖅ ᐱᓐᖑᖅᑎᑕᐅᓚᐅᖅᑳᖅᑎᓐᓇᒍ, ᐅᓪᓗᐃᓪᓕ ᑭᖑᓪᓕᖏᓐᓂ ᓴᖅᑭᑎᑕᐅᓚᐅᖅᐳᖅ ᐱᑦᔪᑎᒋᓪᓗᓯ. 
21ᑖᑦᓱᒨᓇ ᒎᑎ ᐅᒃᐱᖅᕕᒋᕙᓯ, ᑖᓐᓇ ᑐᖁᒥᑦ ᒪᑭᑎᑦᓯᓚᐅᖅᑐᖅ ᑖᑦᓱᒥᖓ ᓂᖅᑐᕐᖕᓇᖅᓯᑎᓪᓗᒍᓗ, ᑍᒤᒻᒪᑦ ᐅᒃᐱᕐᖕᓂᑦᓯ ᑲᔪᓯᓂᖓ ᓂᕆᐅᖕᓂᓯᓗ ᒎᑎᒦᑉᐳᑦ.
22ᒫᓐᓇᓕ ᓈᓚᖕᓂᑦᓯᒍᑦ ᓱᓕᔪᒧᑦ ᐃᓕᑦᓯᓐᓂᒃ ᐃᑦᔪᕐᖕᓁᑎᓯᒪᕗᓯ ᓇᒡᓕᖕᓂᖅᑖᖅᓗᓯᓗ ᓱᓕᔪᒥᒃ ᖃᑕᓐᖑᑎᑦᓯᓐᓄᑦ, ᓇᒡᓕᒃᑎᒌᒃᑐᒃᓴᐅᒐᑦᓯ ᐃᑎᔪᒥᒃ, ᐆᒻᒪᑎᒥᑦ ᐱᔪᒥᒃ. 
23ᓄᑖᒥᒃ ᐃᕐᖕᓂᐊᖑᓯᒪᒐᑦᓯ, ᐊᓯᕈᕐᖕᓂᐊᖅᑐᒥᐅᖏᑦᑐᖅ ᕿᑐᕐᖓᖅᑖᖑᓪᓗᓯ, ᐊᓯᕈᕐᖕᓂᐊᖏᑦᑐᒥᒡᓕ, ᒎᑎᐅᑉ ᐅᖃᐅᓯᖓᒍᑦ ᐆᒪᔪᒃᑯᑦ ᐃᓱᖃᖏᑦᑐᒃᑯᓪᓗ. 
24ᐊᒡᓔᑦ ᐅᖃᕐᖕᒪᑕ,
25ᐊᑕᓂᐅᓪᓕ ᐅᖃᐅᓯᖓ ᓱᖁᓯᕐᖕᓂᐊᓐᖏᓚᖅ ᐃᓱᖃᖏᑦᑐᒧᑦ.”
