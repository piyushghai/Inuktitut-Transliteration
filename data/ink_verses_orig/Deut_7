1“ᐊᑕᓂᐅᑉ ᒎᑎᑦᓯ ᓄᓇᒧᑦ ᑎᑭᑎᓐᓂᐊᖅᐹᓯ ᓄᓇᑖᕆᓂᐊᖅᑕᑦᓯᓐᓄᑦ, ᐃᓅᖃᑎᒌᒡᔪᐊᓪᓗ ᐅᓄᖅᑐᑦ ᑕᒫᓂ ᓄᓇᖃᖅᑐᑦ ᓅᑎᓐᓂᐊᖅᐰᑦ, ᓵᓚᒃᓴᖁᓪᓗᓯ ᐃᓅᖃᑎᒌᒡᔪᐊᑦ 7-ᐃᑦ ᐊᐅᓪᓚᖅᑎᓐᓂᐊᖅᐰᑦ ᐃᓕᑦᓯᓐᓂᑦ ᐃᓄᒋᐊᖕᓂᖅᓴᐅᔪᑦ ᓴᓐᖏᓂᖅᓴᐅᔪᓪᓗ; ᕼᐃᑍᑎᒥᐅᑦ, ᒋᕐᒐᓮᑎᒥᐅᓪᓗ, ᐊᒧᕅᑎᒥᐅᓪᓗ, ᑬᓇᓂᒥᐅᓪᓗ, ᐱᕆᔧᑎᒥᐅᓪᓗ, ᕼᐃᕔᑎᑎᒥᐅᓪᓗ, ᔨᐳᓮᑎᒥᐅᓪᓗ. 
2ᐊᑕᓂᐅᓪᓕ ᒎᑎᑦᓯ ᐃᓕᑦᓯᓐᓄᑦ ᑐᓂᒃᐸᒋᑦ, ᓵᓚᒋᒍᑦᓯᒋᒡᓗ, ᑕᕝᕙ ᓄᖑᓪᓚᕆᒋᐊᖃᖅᐸᓯ ᑐᖁᑍᓐᓇᕆᓗᒋᑦ; ᓇᓪᓕᐊᓪᓘᓐᓃᑦ ᐊᖏᖃᑎᒋᓇᓱᐊᖅᑕᒃᓴᕆᓐᖏᓚᓯ ᓂᑲᒋᔭᒃᓴᕆᓐᖏᓚᓯᓘᓐᓃᑦ. 
3ᑖᒃᑯᓇᓐᖓᓪᓗ ᓄᓕᐊᓂᒃᑐᒃᓴᐅᓐᖏᓚᓯ, ᕿᑐᕐᖓᓯᓗ ᑖᒃᑯᓇᓐᖓᑦ ᐂᑉᐸᖅᑖᖅᑎᑕᒃᓴᕆᓐᖏᓚᓯ, 
4ᕿᑐᕐᖓᑦᓯᓐᓂᒃ ᑕᓯᐅᖅᓯᒐᔭᕐᖕᒪᑕ ᒎᑎᓐᖑᐊᓄᑦ ᑐᒃᓯᐊᖃᑦᑕᓕᖅᑎᑦᓯᓗᑎᒃ ᐊᑕᓂᕐᖕᒥᒃ ᕿᒤᖔᖅᓗᑎᒃ, ᑍᒤᓕᑐᐊᖅᐸᑕ, ᐊᑕᓂᐅᑉ ᓂᓐᖓᐅᓯᖓᑕ ᑎᑭᕝᕕᒋᒐᔭᖅᐹᓯ ᑕᒪᑦᓯᓗ ᓄᖑᑕᐅᓗᓯ ᑕᕝᕔᓐᓇᖅ. 
5ᑍᒤᒻᒪᑦ ᐃᒫᒃ ᐱᓇᓱᐊᖅᕕᒋᔭᒃᓴᕆᕙᓯ, ᒎᑎᓐᖑᐊᓄᑦ ᑐᓂᕐᕈᓯᖅᕕᖏᑦ ᓱᕋᒃᑎᒐᒃᓴᕆᕙᓯ, ᓱᑲᖁᑎᒋᔭᖏᓪᓗ ᓇᐸᔪᑦ ᐱᓪᓚᕆᖁᑎᒋᔭᖏᑦ ᓯᖃᓪᓕᓗᒋᑦ, ᐊᕐᖕᓇᓐᖑᐊᓪᓗ ᒎᑎᓐᖑᐊᖏᑦ ᐊᓯᕋᒥᒃ ᐊᑎᓖᑦ ᐅᕐᕈᑎᑕᒃᓴᕆᕙᓯ, ᒎᑎᓐᖑᐊᖏᓪᓗ ᐃᑯᐊᓪᓚᒃᑎᓪᓗᒋᑦ. 
6ᑍᒤᓕᐅᖅᑐᒃᓴᐅᕗᓯ ᐃᓕᑦᓯ ᐊᑕᓂᐅᑉ ᒎᑎᑦᓯ ᐃᓄᖁᑎᒋᖕᒪᓯ ᐃᑦᔪᕐᖕᓁᑎᑕᐅᔪᑦ ᑖᑦᓱᒧᖓ. ᐊᑕᓂᐅᑉ ᒎᑎᑦᓯ ᓂᕈᐊᖅᓯᒪᖕᒪᓯ ᓇᖕᒥᓂᖅ ᐃᓄᖁᑎᒋᓗᓂᓯ ᑖᑦᓱᒧᖓ ᐱᒋᔭᐅᖁᓪᓗᓯ, ᓯᓚᖅᔪᐊᕐᖕᒥᐅᑦ ᐃᓄᓕᒫᖏᓐᓂᑦ ᓂᕈᐊᖅᑕᐅᓯᒪᒐᑦᓯ.
7ᐊᑕᓂᐅᑉ ᓇᒡᓕᒋᓯᒪᓐᖏᓛᓯ ᓂᕈᐊᖅᓯᒪᓇᓯᓗ ᐃᓅᖃᑎᒌᓂᑦ ᐊᓯᑦᓯᓐᓂᑦ ᐃᓄᒋᐊᖕᓂᖅᓴᐅᓂᑦᓯᓐᓄᑦ; ᐃᓅᖃᑎᒌᒡᔪᐊᓂᓪᓕ ᓄᓇᖅᔪᐊᕐᖕᒦᑦᑐᓂᑦ ᐅᓄᖏᓐᓂᖅᐸᐅᕗᓯ. 
8ᐊᑕᓂᐅᓪᓕ ᓇᒡᓕᒋᕚᓯ, ᐊᖏᕈᑎᒋᓚᐅᖅᑕᓂᓗ ᓯᕗᓕᕕᓂᑦᓯᓐᓄᑦ ᑲᔪᓯᑎᑦᑐᒪᓯᒪᕚ. ᑍᒤᒻᒪᑦ ᑕᕝᕙ ᐱᐅᓕᓚᐅᖅᐹᓯ ᐱᔪᓐᓇᕐᖕᓂᖅᔪᐊᒥᓄᑦ ᐃᓖᔭᕆᔭᐅᓂᕐᖕᒥᓪᓗ ᐲᖅᑎᓪᓗᓂᓯ ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᓐᓂᑦ. 
9ᐃᖅᑲᐅᒪᔪᒃᓴᐅᕗᓯ ᐊᑕᓂᖅ ᒎᑎᓯ ᑭᓯᒥ ᒎᑎᑑᖕᒪᑦ ᓱᖁᓯᔪᐃᑦᑑᓪᓗᓂᓗ, ᐊᖏᖃᑎᒌᒍᑎᒋᓯᒪᔭᓂ ᑲᔪᓯᑎᓐᓂᐊᖅᐹ ᓇᒡᓕᒍᓱᖕᓂᓂᓗ ᑍᒪᓐᖓᑦ ᓴᖅᑭᑎᖃᑦᑕᕐᖕᓂᐊᖅᐹ ᑭᖑᕚᖑᖃᑎᒌᓄᑦ ᐅᓄᖅᑐᖅᔪᐊᓄᑦ ᓇᒡᓕᒍᓱᒃᑐᓄᑦ ᑖᑦᓱᒥᖓ ᐱᖁᔨᑦᔪᑎᒋᔭᖏᓐᓂᒡᓗ ᒪᓕᒃᑐᓄᑦ, 
10ᓱᒋᐊᖅᑍᓕᓂᐊᓐᖏᓔᓪᓕ ᑖᑦᓱᒥᖓ ᐆᒥᓱᒃᑐᑦ, ᓄᖑᓪᓗᒋᑦ; ᓄᖅᑲᖓᑎᑦᓯᓂᐊᓐᖏᓚᖅ ᓱᒋᐊᖅᓯᓂᒃᓴᒥᓂᒃ ᑖᑦᓱᒥᖓ ᐆᒥᓱᒃᑐᓂᒃ. 
11ᑍᒤᒻᒪᑦ ᒫᓐᓇ, ᓈᓚᒋᐊᖃᖅᐸᓯ ᐃᓕᑦᓯᓐᓄᑦ ᐃᓕᓮᑦᔪᑕᐅᔪᑦ; ᐱᖁᔭᓕᒫᓪᓗ ᒪᓕᒃᑕᒃᓴᕆᕙᓯ ᐅᓪᓗᒥ ᐃᓕᑦᓯᓐᓄᑦ ᑐᓂᓯᒪᔭᒃᑲ.”
12“ᑖᒃᑯᓂᖓ ᐱᖁᔨᑦᔪᑎᓂᒃ ᓈᓚᒃᑯᕕᑦ ᒪᓕᑦᓯᐊᕈᕕᒋᓪᓗ ᓱᖁᓯᔪᐃᑦᑑᓗᑎᑦ, ᑕᕝᕙ ᐊᑕᓂᐅᑉ ᒎᑎᕕᑦ ᐊᖏᕈᑎᒋᓯᒪᔭᒥᓂᒃ ᑲᔪᓯᑎᑦᓯᕕᒋᓂᐊᖅᐹᑎᑦ ᓇᒡᓕᒍᓱᖕᓂᕐᖕᒥᓂᒡᓗ ᑍᒪᓐᖓᑦ ᖃᐅᔨᑎᖃᑦᑕᕐᖕᓂᐊᖅᐹᑎᑦ, ᑕᒪᑐᒥᖓ ᓯᕗᓕᕕᓂᖅᓯ ᐊᖏᖅᕕᒋᓯᒪᖕᒪᒋᑦ; 
13ᑕᕝᕙ ᓇᒡᓕᒋᓂᐊᖅᐹᑎᑦ ᓮᒻᒪᖅᑎᓪᓗᓂᑎᓪᓗ, ᐃᓄᒋᐊᒃᓯᕙᓪᓕᐊᑎᓐᓂᐊᖅᐹᑎᑦ ᕿᑐᕐᖓᖃᖅᑎᓪᓗᓂᑎᓪᓗ ᐅᓄᖅᑐᓂᒃ; ᐱᕈᖅᓰᕕᖁᑎᑎᓪᓗ ᓮᒻᒪᖅᑎᓐᓂᐊᕆᕔᑦ, ᐱᕈᖅᕕᐅᑦᓯᐊᖁᓪᓗᒋᑦ ᓂᕿᒃᓴᓂᒃ, ᕔᓂᒃᓴᓂᒡᓗ, ᓇᐹᖅᑐᐃᓪᓗ ᐱᕈᖅᑐᖏᓐᓂᒃ ᐅᖅᓱᒃᓴᓂᒃ; ᓮᒻᒪᖅᑎᓐᓂᐊᖅᐹᓯᓗ ᑐᓂᓯᕕᒋᓗᓂᓯ ᐆᒪᔪᖁᑎᒃᓴᑦᓯᓐᓂᒃ ᐃᒻᒧᒃᓯᐅᒐᕐᖕᓂᒃ ᐅᓄᖅᑐᓂᒃ, ᓰᐱᓂᒡᓗ. ᑕᒪᒃᑯᓂᖓ ᑕᕝᕙ ᑐᓂᓯᕕᒋᒐᔭᖅᐹᓯ ᓮᒻᒪᖅᑎᓪᓗᓂᓯ ᑕᒫᓂ ᓄᓇᒥ ᑕᒪᓐᓇ ᓯᕗᓕᕕᓂᑦᓯᓐᓄᑦ ᐊᖏᕈᑎᒋᓯᒪᖕᒪᒍ ᑕᒪᒃᑯᓂᖓ ᑐᓂᓯᕕᒋᔪᒪᓪᓗᓯ. 
14ᓮᒻᒪᖅᑎᑕᐅᓂᖅᓴᐅᓂᐊᖅᐳᓯᓗ ᐃᓅᖃᑎᓕᒫᑦᓯᓐᓂᑦ ᓄᓇᖅᔪᐊᕐᖕᒦᑦᑐᓂᑦ; ᐊᖑᑎᓂᒃ ᐊᕐᖕᓇᓂᒡᓘᓐᓃᑦ ᕿᑐᕐᖓᖅᑖᕈᓐᓇᖏᑦᑐᖃᕐᖕᓂᐊᓐᖏᓚᖅ, ᐆᒪᔪᖁᑎᑦᓯᓐᓂᓘᓐᓃᑦ ᕿᑐᕐᖓᖅᑖᕈᓐᓇᖏᑦᑐᖃᕐᖕᓂᐊᖏᓐᓂᕗᖅ. 
15ᐊᑕᓂᐅᓪᓗ ᖃᓂᒪᓐᓇᖅᑐᓕᒫᑦ ᐃᓕᑦᓯᓐᓂᑦ ᐲᔭᕐᖕᓂᐊᖅᐰᑦ; ᖃᓂᒪᓇᖅᑐᐃᓪᓗ ᐱᐅᖏᑦᑐᐊᓗᐃᑦ ᐃᑦᔨᑉᑎᒥ ᖃᐅᔨᕙᓚᐅᖅᑕᓯ, ᐃᓕᑦᓯᓐᓄᑦ ᑎᑭᑦᑐᖃᕐᖕᓂᐊᓐᖏᓚᑦ, ᐊᑭᕋᖅᑐᖅᑎᓕᒫᑦᓯᓐᓄᓪᓕ ᑕᒪᒃᑯᐊ ᑎᑭᑎᖔᕐᖕᓂᐊᖅᐰᑦ. 
16ᐃᓅᖃᑎᒌᒡᔪᐊᓕᒫᓂᒃ ᓄᖒᑦᓯᑦᑎᐊᖅᑐᒃᓴᐅᕗᓯ ᐊᑕᓂᐅᑉ ᒎᑎᑦᓯ ᑐᓂᔭᖏᓐᓂᒃ ᐃᓕᑦᓯᓐᓄᑦ, ᓂᑲᒋᔭᒃᓴᕆᖏᒻᒪᕆᒃᐸᓯ ᑕᐅᑦᑐᖏᑦ ᐱᑦᔪᑎᒋᓗᒋᑦ; ᒎᑎᒋᔭᖏᓪᓗ ᑐᒃᓯᐊᖅᕕᒋᔭᒃᓴᕆᓐᖏᓚᓯ, ᑐᒃᓯᐊᖅᕕᒋᑐᐊᕈᑦᓯᒋᒃ ᓂᒐᖅᑎᑕᐅᔪᑎᑐᑦ ᑍᒤᒐᔭᕋᑦᓯ.
17ᐃᓱᒪᔪᒃᓴᐅᓐᖏᓚᓯ, ‘ᐅᑯᐊ ᐃᓅᖃᑎᒌᒡᔪᐊᑦ ᐅᕙᑦᑎᓐᓂᑦ ᐅᓄᕐᖕᓂᖅᓴᖅᔪᐊᕌᓗᐃᑦ; ᖃᓄᐊᓗᒡᓕ ᓵᓚᒋᔪᓐᓇᕐᖕᓂᐊᕋᑦᑎᒋᑦ?’ 
18ᓯᕘᕋᒋᔭᒃᓴᕆᓐᖏᓚᓯ; ᐃᖅᑲᐅᒪᔪᒃᓴᐅᕗᓯᓕ ᐊᑕᓂᖅ ᒎᑎᒋᔭᓯ ᖃᓄᖅ ᐱᓇᓱᐊᓚᐅᕐᖕᒪᖔᑦ ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᐰᕈᒧᑦ ᐃᑦᔨᑉᑎᒥᐅᓕᒫᓄᓪᓗ, 
19ᐃᖅᑲᐅᒪᔪᒃᓴᐅᕗᓯ ᐱᐅᖏᑦᑐᐊᓗᖕᓂᒃ ᖃᓂᒪᓐᓇᖅᑐᓂᒃ ᓇᖕᒥᓂᖅ ᑕᑯᖃᑦᑕᓚᐅᖅᑕᑦᓯᓐᓂᒃ, ᓇᓗᓁᒃᑯᑕᕐᖕᓂᒃ ᑲᒪᓇᖅᑐᓂᒡᓗ, ᐱᔪᓐᓇᕐᖕᓂᖅᔪᐊᕐᖕᒧᑦ ᐊᔪᖏᓐᓂᖅᔪᐊᕐᖕᒧᓪᓗ ᐊᑕᓂᐅᑉ ᒎᑎᑦᓯ ᐊᓂᑎᓚᐅᕐᖕᒪᓯ ᕿᓚᕈᑦᔮᖅᑕᐅᔪᑎᑐᑦ. ᑍᒫᑦᓮᓐᓇᖅᑕᐅᖅ ᐃᑦᔨᑉᑎᒥᐅᓂᒃ ᓄᖒᑦᓯᓚᐅᕐᖕᓂᕐᖕᒥᑐᑦ, ᑖᒃᑯᐊ ᐱᓇᓱᐊᖅᕕᒋᔪᓐᓇᕆᕔᑦ ᒫᓐᓇ ᓯᕘᕋᒋᔭᓯ. 
20ᐊᒡᓛᓪᓘᓐᓃᑦ ᐊᑕᓂᖅ ᒎᑎᓯ ᑐᑮᕈᑎᑎᑦᓯᔪᓐᓇᖅᐳᖅ ᑖᒃᑯᓂᖓ, ᐊᒥᐊᒃᑰᔪᒃ ᐃᔨᖅᓯᒪᓚᐅᖅᑐᑦ ᓄᖑᑕᐅᖁᓪᓗᒋᑦ. 
21ᑍᒤᒻᒪᑦ ᑖᒃᑯᓂᖓ ᓯᕘᕋᔪᒃᓴᐅᓐᖏᓚᓯ, ᐊᑕᓂᐅᑉ ᒎᑎᑦᓯ ᐃᓚᒋᖕᒪᓯ, ᑖᓐᓇ ᐊᔪᖏᑦᑐᖅᔪᐊᖑᖕᒪᑦ ᓯᕘᕋᒋᔭᐅᔭᕆᐊᖃᖅᓗᓂᓗ. 
22ᐊᑕᓂᐅᑉ ᒎᑎᑦᓯ ᑖᒃᑯᐊ ᐃᓅᖃᑎᒌᒡᔪᐊᑦ ᐊᐅᓪᓚᖅᑎᑉᐸᓪᓕᐊᓂᐊᖅᐰᑦ ᓱᒃᑬᑦᑐᒥᒃ ᐱᕙᓪᓕᐊᒐᓛᐱᒡᓗᒋᑦ, ᑕᕝᕔᓐᓇᖅ ᑖᑦᑯᓂᖓ ᓄᖒᑦᓯᔪᓐᓇᕐᖕᓂᐊᓐᖏᓚᓯ, ᓄᖒᑦᓯᑲᐅᖅᑐᓗᐊᕈᑦᓯ ᐆᒪᔪᓄᑦ ᐃᖅᓯᓇᖅᑐᓄᑦ ᐊᑦᑕᕐᖕᓇᖅᑐᒦᑎᑕᐅᑐᐃᓐᓇᕆᐊᖃᕋᑦᓯ. 
23ᐊᑕᓂᐅᓪᓕ ᒎᑎᑦᓯ ᐊᑭᕋᖅᑐᖅᑎᓯ ᐃᓕᑦᓯᓐᓄᑦ ᑐᓂᓂᐊᖅᐰᑦ, ᑐᑮᕈᑎᑎᓪᓗᓂᒋᓪᓗ ᓄᖑᑕᐅᓚᐅᖅᑳᖅᑎᓐᓇᒋᑦ. 
24ᐊᖓᔪᖅᑳᖅᔪᐊᖏᓪᓗ ᐃᓕᑦᓯᓐᓄᑦ ᑐᓂᓂᐊᖅᐰᑦ, ᑕᕝᕙ ᑐᖁᓐᓂᐊᖅᐸᓯ, ᐳᐃᒍᖅᑕᐅᓂᐊᖅᐳᓪᓗ ᓄᓇᖅᔪᐊᕐᖕᒥᐅᓄᑦ. ᓇᓪᓕᐊᓐᓄᓪᓘᓐᓃᑦ ᓄᖅᑲᖅᑎᑕᐅᔪᓐᓇᕐᖕᓂᐊᓐᖏᓚᓯ; ᑕᒪᒃᑯᓂᖓ ᓄᖒᑦᓯᓚᐅᖏᓐᓂᑦᓯᓐᓂ. 
25ᒎᑎᓐᖑᐊᖏᑦ ᐃᑯᐊᓪᓚᒃᑎᑕᒃᓴᕆᕙᓯ. ᐱᔪᒥᒋᔭᒃᓴᕆᓐᖏᓚᓯᓗ ᑕᕝᕙᓃᑦᑐᑦ ᓯᐅᓪᕕᕇᑦ ᒎᓗᐃᓪᓗ, ᓇᖕᒥᓂᒃᓴᑦᓯᓐᓂᒡᓘᓐᓃᑦ ᐱᑖᖅᕕᒋᔭᒃᓴᕆᓐᖏᓚᓯ. ᑍᒤᑦᑐᓂᒃ ᐱᔪᕕᓂᐅᑐᐊᕈᑦᓯ, ᑕᒪᓐᓇ ᐅᓗᕆᐊᓇᓪᓚᕆᒃᐳᖅ, ᐊᑕᓂᐅᑉ ᒎᑎᑦᓯ ᒎᑎᓐᖑᐊᖃᕐᖕᓂᖅ ᐆᒥᒋᓪᓚᕆᖕᒪᒍ. 
26ᒎᑎᓐᖑᐊᕆᔭᐅᔪᓂᒃ ᓇᓪᓕᐊᓐᓂᒡᓘᓐᓃᑦ ᐊᖏᕐᕋᑦᓯᓐᓄᑦ ᓇᒃᓴᖅᑐᒃᓴᐅᓐᖏᓚᓯ, ᑖᒃᑯᐊ ᓯᕗᓂᖅᓗᒃᑎᑕᐅᓂᖏᑎᑐᑦ ᑎᑭᕝᕕᐅᖁᓇᓯ. ᑍᒤᒻᒪᑦ ᒎᑎᓐᖑᐊᑦ ᐆᒥᒋᔭᒃᓴᕆᕙᓯ ᐱᐅᒋᖏᓪᓗᒋᓪᓗ, ᑕᒪᒃᑯᐊ ᑍᒤᑦᑐᑦ ᐊᑕᓂᐅᑉ ᓯᕗᓂᖅᓗᒃᑎᒻᒪᒋᑦ.”
