1ᐅᑯᐊ ᑕᕝᕙ ᐊᖑᑏᑦ ᑍᕕᑎᒧᐊᓚᐅᖅᑐᑦ ᔨᒡᓛᒡᒦᑎᓪᓗᒍ, ᓇᒧᑐᐃᓐᓈᕈᓐᓇᕋᓂ ᕿᒪᐅᖅᑲᑎᓪᓗᒍ ᓴᐅᓕᒥᑦ ᑭᔅ ᐃᕐᖕᓂᖓᓂᑦ; ᑖᒃᑯᐊᓗ ᐊᔪᖏᑦᑐᖅᔪᐊᖑᖃᑕᐅᓚᐅᖅᐳᑦ ᐃᑲᔪᖃᑦᑕᓚᐅᖅᑐᑦ ᐅᓇᑕᖅᑎᓪᓗᒋᑦ. 
2ᐱᓯᒃᓯᓖᑦ, ᖃᖅᔪᓄᑦ ᐱᓯᒋᐊᕈᓐᓇᖅᑐᑦ, ᐃᓪᓘᕆᐊᕈᓐᓇᖅᑐᑦ ᑕᓕᖅᐱᖕᒥᖕᓄᑦ ᓴᐅᒥᖕᒥᖕᓄᓪᓗ; ᐱᑦᔭᒥᓂᒃᑯᓐᓂᑦ ᐱᓯᒪᔪᑦ, ᓴᐅᓕᐅᑉ ᐃᓚᒋᔭᖏᑦ. 
3ᐊᖓᔪᖅᑳᖓᑦ ᐊᕼᐂᓱᕆ, ᐊᒻᒪ ᔪᐊᓯ, ᓯᒪᐅᑉ ᒋᐱᐊᒥᐅᑕᐅᑉ ᐃᕐᖕᓂᖏᒃ; ᔨᓯᐅᓗ ᐱᓕᑦᓗ ᐊᔾᒪᕕᑎᐅᑉ ᐃᕐᖕᓂᖏᒃ; ᐱᕌᑲ, ᔨᕼᐆᓗ ᐊᓇᑑᑎᐅᑉ ᐃᕐᖕᓂᖏᒃ, 
4ᐃᓯᒤᐊ ᒋᐱᐅᓂᒥᐅᑕᖅ, ᐊᔪᖏᑦᑐᖅᔪᐊᖑᖃᑕᐅᔪᖅ 30-ᓄᑦ ᐊᖓᔪᖅᑳᖑᓪᓗᓂᓗ ᑖᒃᑯᓄᖓ; ᔨᕆᒤᐊ, ᔭᕼᐊᔨᐅᓪ, ᔪᕼᐋᓇᓐ, ᔫᓴᐸᓪᓗ ᒋᑎᕋᒥᐅᑕᖅ. 
5ᐃᓗᓮ, ᔨᕆᒪᑎ, ᐲᓔᐊ, ᓯᒪᕅᐊ, ᓯᕚᑍᐊᓗ ᕼᐊᕈᐰᒥᐅᑕᖅ; 
6ᐃᐅᓪᑳᓇ, ᐃᓮᐊ, ᐊᔭᕆᐅᓪ, ᔪᐃᔨᕆ, ᔭᓱᐱᐊᒻᓗ, ᑰᕋᕼᐂᑎᒥᐅᑕᖅ; 
7ᔪᐃᓚ, ᔨᐸᑍᐊᓗ, ᔨᕈᕼᐋᒻ ᒋᑐᐊᕆᒥᐅᑕᐅᑉ ᐃᕐᖕᓂᖏᒃ.
8ᒑᑎᒥᐅᓂᑦ ᐃᓚᓕᐅᑎᔪᖃᓚᐅᕆᕗᖅ ᑍᕕᑎᒧᑦ ᐱᔭᐅᑦᑍᓕᕕᖓᓂ ᐃᓄᖃᔪᐃᑦᑐᒥ ᐊᔪᖏᑦᑐᖅᔪᐊᓂᒃ ᓯᕘᕋᖏᑦᑐᓂᒃ, ᐅᓇᑕᓕᒪᑦᓯᐊᖅᑐᓂᒃ, ᓴᐴᓗᑕᕐᖕᓂᒃ ᑲᓗᒋᐊᓂᒡᓗ ᐊᑐᕆᐊᒃᓴᖅ ᖃᐅᔨᒪᑦᓯᐊᖅᑐᓂᒃ, ᑮᓇᖏᑦ ᓛᔭᑎᑐᑦ ᑕᐅᑦᑐᓕᖕᓂᒃ, ᑐᒃᑑᔮᖅᑐᑎᑐᓪᓗ ᖃᖅᑲᒥᐅᑕᑎᑐᑦ ᐊᐅᓚᑦᔭᑦᑎᐊᕆᒃᑎᒋᔪᓂᒃ: 
9ᐊᖓᔪᖅᑳᖓᑦ ᐃᔨᕆ, ᑐᖓᓕᐊ ᐅᐸᑍᐊ, ᐱᖓᔪᐊᑦ ᐃᓔᐊᑉ, 
10ᓯᑕᒪᖓᑦ ᒥᔅᒪᓐᓇ, ᑕᓪᓕᒪᖓᑦ ᔨᕆᒤᐊ, 
11ᐱᖓᓲᔪᖅᑐᖓᑦ ᐊᑦᑍ, 7-ᖓᑦ ᐃᓔᐅᓪ, 
12ᓯᑕᒪᐅᔪᖅᑐᖓᑦ ᔪᕼᐋᓇᓐ, 9-ᖓᑦ ᐃᐅᓪᔭᐸᑦ, 
13ᖁᓕᖓᑦ ᔨᕆᒤᐊ, 11-ᖓᑦ ᒫᑲᐹᓐᓁ. 
14ᑖᒃᑯᐊ ᒑᑦ ᑭᖑᕚᖏᑦ ᐅᓇᑕᖅᑐᒃᓴᓂ ᐊᖓᔪᖅᑳᕆᔭᐅᕗᑦ, ᖃᑦᓰᓐᓇᐅᓂᖅᐹᓄᑦ ᐊᖓᔪᖅᑳᖑᔪᑦ 100-ᓄᑦ ᑲᒪᓪᓗᑎᒃ, ᐅᓄᕐᖕᓂᖅᐹᓄᑦ ᐊᖓᔪᖅᑳᖑᔪᑦ 1,000-ᓄᑦ ᑲᒪᓪᓗᑎᒃ. 
15ᑖᒃᑯᐊ ᑕᕝᕙ ᔪᐊᕐᑕᓂᐅᑉ ᑰᖓᓂᒃ ᐃᑳᓚᐅᖅᑐᑦ ᑕᖅᑭᐅᑉ ᓯᕗᓪᓕᖅᐹᖓᓂ, ᑰᓕᒫᑦᓯᐊᖅ ᖄᒥᓯᒪᑎᓪᓗᒍ ᐳᒃᑭᓐᓂᖓᓃᑦᑐᓪᓗ ᓴᓂᕌᓃᑦᑐᓕᒫᑦ ᐅᓗᑦᔭᐅᓯᒪᑎᓪᓗᒋᑦ, ᓇᖅᓴᒦᑦᑐᓕᒫᓪᓗ ᐅᓇᑕᖅᓗᒋᑦ ᕿᒫᑎᑉᐰᑦ, ᓯᕿᓂᐅᑉ ᓄᐃᕕᐊᓂᑦ ᓂᐱᕕᐊᓄᑦ.
16ᐱᑦᔭᒥᓂᒃᑯᑦ ᔫᑕᒃᑯᓪᓗ ᐃᓚᖏᑦ ᐅᐸᒍᑎᓚᐅᖅᐳᑦ ᑍᕕᑎᒧᑦ ᐱᔭᐅᑦᑍᓕᕕᖓᓃᑎᓪᓗᒍ. 
17ᑍᕕᑎᐅᓪᓗ ᐸᕐᕆᐊᖅᓗᒋᑦ ᑲᑎᒐᒥᒋᑦ ᐅᖃᐅᑎᕔᑦ, “ᕾᒍᑦᓯ ᐃᓚᓐᓈᖃᕈᒪᓗᓯ ᐃᑲᔪᕆᐊᕈᑦᓯ ᐅᕙᓐᓂᒃ, ᐆᒻᒪᑎᒐ ᐊᑕᐅᓯᓐᖑᖃᑕᐅᓂᐊᖅᐳᖅ ᐃᓕᑦᓯᓐᓄᑦ, ᐊᑭᕋᓐᓄᓪᓕ ᐱᔭᐅᒃᑬᔭᖅᑐᕈᑦᓯ, ᑕᒻᒪᓚᐅᖏᒃᑲᓗᐊᖅᑎᓪᓗᖓ, ᐊᑖᑕᑦᑕ ᒎᑎᖓᑕ ᑕᑯᓐᓇᕐᖕᒪᓯ ᓱᒋᐊᕐᖕᓂᐊᖅᐹᓯ.” 
18ᑕᕝᕙ ᐊᓂᕐᖕᓂᐅᑉ ᐊᒪᓮ ᑎᑭᕝᕕᒋᕚ, ᐊᖓᔪᖅᑳᖑᔪᖅ 30-ᓄᑦ, ᐅᖃᖅᓗᓂᓗ,
19ᒫᓇᓯᐅᑉ ᑭᖑᕚᖏᑕ ᐃᓚᖏᑦ ᐃᓚᓕᐅᑎᓚᐅᖅᐳᑦ ᑍᕕᑎᒧᑦ ᐱᓕᔅᑍᓂᒥᐅᓂᒃ ᐃᓚᖃᖅᓗᓂ ᐅᓇᑕᕆᐊᖅᑎᓪᓗᒍ ᓴᐅᓕᒥᒃ. ᑍᕕᑎᐅᓪᓕ ᐃᑲᔪᓚᐅᓐᖏᓔᑦ, ᐱᓕᔅᑍᓂᒥᐅᑦ ᐊᖓᔪᖅᑳᖏᑕ ᐊᐅᓪᓚᖅᑎᓚᐅᕐᖕᒪᒋᑦ ᐅᖃᖃᑎᒌᒃᓗᑎᒃ ᐅᖃᓚᐅᕐᖕᒪᑕ, “ᐃᓚᓕᐅᑎᑐᐃᓐᓇᕆᐊᖃᕐᖕᒪᑦ ᐊᖓᔪᖅᑳᒥᓄᑦ ᓴᐅᓕᒧᑦ ᐅᕙᑦᑎᓐᓄᑦ ᑲᑉᐱᐊᓇᖅᓯᓗᓂ.” 
20ᔨᒡᓛᒡᒧᐊᖅᑎᓪᓗᒍ ᒫᓇᓯᐅᑉ ᑭᖑᕚᖏᑦ ᑍᕕᑎᒧ ᐃᓚᓕᐅᑎᓚᐅᖅᑐᑦ ᐅᑯᐊᖑᕗᑦ: ᐋᑦᓇ, ᔫᓴᐸᑦ, ᔨᑎᐊ-ᐃᐅᓪ, ᒤᑯ, ᔫᓴᐸᑦ, ᐃᓕᕼᐅ, ᔨᓕᑍᓗ, ᐊᖓᔪᖅᑳᖑᔪᑦ ᑕᐅᓴᓐᑎᓄᑦ ᒫᓇᓯᒥᓐᖔᖅᑐᓄᑦ. 
21ᑖᒃᑯᐊ ᑍᕕᑎᒥᒃ ᐃᑲᔪᓚᐅᖅᐳᑦ ᐊᖅᓵᖅᑎᕆᔨᓂᒃ ᐅᓇᑕᖅᑎᓪᓗᒍ; ᐊᔪᖏᑦᑐᖅᔪᐊᖏᓐᓇᐅᒐᒥᒃ ᓯᕘᕋᓇᑎᒃ, ᐊᖓᔪᖅᑳᖑᓪᓗᑎᒡᓗ ᐅᓇᑕᖅᑐᒃᓴᓄᑦ. 
22ᖃᐅᑕᒫᑦ ᐊᖑᑏᑦ ᑍᕕᑎᒧᑦ ᐃᓚᓕᐅᑎᕙᓪᓕᐊᖏᓐᓇᓚᐅᖅᐳᑦ ᐃᑲᔪᕆᐊᖅᓗᑎᒃ, ᐊᔪᖏᑦᑐᖅᔪᐊᖑᓪᓗᑎᒃ ᐅᓄᖅᓯᔪᐊᓘᓚᐅᖅᐳᑦ ᐅᓇᑕᖅᑐᒃᓴᖅᔪᐊᖑᓕᖅᓗᑎᒃ, ᒎᑎᐅᑉ ᐅᓇᑕᖅᑐᒃᓴᖁᑎᖏᑎᑐᑦ.
23ᐅᑯᐊ ᑕᕝᕙ ᓈᓴᖅᑕᐅᓯᒪᔪᑦ ᐊᕕᒃᑐᖅᓯᒪᔪᑦ ᐅᓇᑕᖅᑐᒃᓮᑦ, ᑍᕕᑎᒧᐊᓚᐅᖅᑐᑦ ᕼᐃᐸᕋᓐᒧᑦ, ᓴᐅᓕᐅᑉ ᐊᖓᔪᖅᑲᐅᕕᖓ ᑐᓂᔭᖅᑐᖅᓗᒍ ᑖᑦᓱᒧᖓ, ᐊᑕᓂᐅᑉ ᐅᖃᐅᓯᖏᑦ ᒪᓕᒡᓗᒋᑦ. 
24ᔫᑕᐅᑉ ᑭᖑᕚᖏᓐᓂᑦ ᓴᐴᓗᑕᓖᑦ ᑲᓗᒋᐊᖃᖅᓗᑎᒡᓗ, 6,800-ᐅᕗᑦ ᐅᓇᑕᖅᑐᒃᓮᑦ; 
25ᓯᒥᐅᓂᐅᑉ ᑭᖑᕚᖏᓐᓂᑦ, ᐊᖑᑏᑦ ᐊᔪᖏᑦᑐᑦ ᓯᕘᕋᖏᑦᑐᑦ ᐅᓇᑕᕐᖕᓂᕐᖕᒥᒃ, 7,100-ᐅᕗᑦ; 
26ᓕᕔᑉ ᑭᖑᕚᖏᓐᓂᑦ 4,600-ᐅᕗᑦ; 
27ᔨᕼᐅᐃᐊᑕ ᓯᕗᓕᖅᑎᐅᔪᖅ ᐂᕈᓂᒃᑯᓐᓂᑦ ᐱᓯᒪᔪᖅ, ᐃᓚᖃᖅᐳᖅ 3,700-ᓂᒃ; 
28ᔭᑑᒃ, ᐃᓅᓱᒃᑐᖅ ᓯᕘᕋᖏᑦᑐᖅ ᐅᓇᑕᖅᑎ, ᐊᑖᑕᖏᑕ ᐃᓚᖏᓐᓂᑦ ᐱᓯᒪᔪᓂᒃ ᐃᓚᖃᖅᓗᓂ 22-ᓂᒃ ᐊᖓᔪᖅᑳᖑᔪᓂᒃ. 
29ᐱᑦᔭᒥᓂᐅᑉ ᑭᖑᕚᖏᓐᓂᑦ, ᓴᐅᓕᐅᑉ ᐃᓚᒋᔭᖏᑦ, 3,000-ᐅᕗᑦ, ᐅᓄᕐᖕᓂᖅᓮᓪᓕ ᐱᑦᔭᒥᓂᐅᑉ ᑭᖑᕚᖏᑦ ᓴᐅᓕᒥᒃ ᐃᑲᔪᖅᑐᓚᐅᖅᐳᑦ; 
30ᐃᕗᕅᒥᐅᑉ ᑭᖑᕚᖏᓐᓂᑦ 20,800-ᐅᕗᑦ, ᐊᔪᖏᑦᑐᑦ ᐊᖑᑏᑦ ᓯᕘᕋᖏᑦᑐᑦ, ᐊᔪᖏᑦᑐᖁᑎᒋᔭᐅᑦᓯᐊᖅᑐᖅ ᐊᑖᑕᖏᑕ ᐃᓚᖏᓐᓂᑦ. 
31ᒫᓇᓯᐅᑉ ᑭᖑᕚᖏᑕ ᐊᕝᕙᖏᓐᓂᑦ 18,000-ᐅᕗᑦ, ᐊᑎᖏᑎᒍᑦ ᑎᓕᔭᐅᓚᐅᖅᑐᑦ ᑍᕕᑎᒥᒃ ᐊᖓᔪᖅᑳᖅᔪᐊᓐᖑᖅᑎᑦᓯᖁᓪᓗᒋᑦ; 
32ᐃᓴᑳᕆᐅᑉ ᑭᖑᕚᖏᑦ ᑍᑦᓱᒪᓂᐅᑎᓪᓗᒍ ᑐᑭᓯᐅᒪᓚᐅᖅᐳᑦ ᐄᓴᕅᓕᒃᑯᑦ ᖃᓄᐃᓕᐅᖅᑐᒃᓴᐅᖕᒪᖔᑕ, ᐊᖓᔪᖅᑳᖏᑦ 200-ᐅᕗᑦ, ᐃᓚᒋᔭᓕᒫᖏᓪᓗ ᓈᓚᑦᓯᐊᓚᐅᖅᐳᑦ ᐊᖓᔪᖅᑲᖏᑕ ᐱᖁᔨᓂᖏᓐᓂᒃ; 
33ᔨᐳᓗᓂᐅᑉ ᑭᖑᕚᖏᓐᓂᑦ 50,000-ᐅᕗᑦ ᐅᓇᑕᖅᑏᑦ, ᐅᓇᑕᕐᖕᓂᕐᖕᒧᑦ ᐊᑐᐃᓐᓇᐅᑦᓯᐊᖅᑐᑦ ᓱᓇᓕᒫᓂᒡᓗ ᐅᓇᑕᐅᑎᖃᑦᓯᐊᖅᓗᑎᒃ, ᑍᕕᑎᒥᒃ ᐃᑲᔪᕆᐊᓚᐅᖅᐳᑦ ᐊᑕᐅᓯᐅᓕᖅᑲᖓᑦᓯᐊᖅᑐᒥᒃ ᓯᕗᓂᖃᖅᓗᑎᒃ. 
34ᓇᐸᑕᓕᐅᑉ ᑭᖑᕚᖏᓐᓂᑦ 1,000-ᓮᑦ ᐊᖓᔪᖅᑳᑦ ᐃᓚᖃᖅᓗᑎᒃ 37,000-ᓂᒃ ᓴᐴᓗᑕᓕᖕᓂᒃ ᑲᓗᒋᐊᓕᖕᓂᒡᓗ. 
35ᑖᓐ ᑭᖑᕚᖏᓐᓂᑦ 28,600-ᐅᕗᑦ ᐅᓇᑕᕐᖕᓂᕐᖕᒧᑦ ᐊᑐᐃᓐᓇᐅᑦᓯᐊᖅᑐᑦ; 
36ᐋᓱᕆᒥᑦ ᐱᓯᒪᔪᑦ ᐋᖅᑭᒃᓯᒪᑦᓯᐊᕈᓐᓇᖅᑐᑦ 40,000-ᐅᕗᑦ ᐅᓇᑕᕆᐊᕐᖕᓂᕐᖕᒧᑦ ᐊᑐᐃᓐᓇᐅᔪᑦ; 
37ᕉᐱᓂᒥᐅᑦ ᒑᑎᒥᐅᓪᓗ ᒫᓇᓯᐅᓪᓗ ᑭᖑᕚᖏᑕ ᐊᕝᕙᖏᓐᓂᑦ ᔪᐊᕐᑕᓂᐅᑉ ᑰᖓᑕ ᐊᑭᐊᓃᓐᖔᖅᓯᒪᔪᑦ, 120,000-ᐅᕗᑦ ᐅᓇᑕᐅᑎᓖᑦ ᖃᓄᐃᑦᑐᑐᐃᓐᓇᓂᒃ ᐅᓇᑕᐅᑎᓂᒃ ᐊᑐᕈᓐᓇᖅᑐᑦ.
38ᑖᒃᑯᐊ ᐊᖑᑎᓕᒫᑦ ᐅᓇᑕᕈᓐᓇᖅᑐᑦ, ᐅᓇᑕᕐᖕᓂᕐᖕᒥᓗ ᐋᖅᑭᒃᓯᒪᔪᓐᓇᖅᑐᑦ, ᕼᐃᐸᕋᓐᒧᐊᓚᐅᖅᐳᑦ ᑍᕕᑎᒥᒃ ᐊᖓᔪᖅᑳᖅᔪᐊᓐᖑᖅᑎᑦᓯᔪᒪᓪᓗᑎᒃ ᐄᓴᕅᓕᒥᐅᓕᒫᓄᑦ; ᐄᓴᕅᓕᒥᐅᓪᓗ ᐊᓯᓕᒫᖏᑦ ᐊᑕᐅᓯᐅᓕᖅᑲᖓᑦᓯᐊᓚᐅᖅᐳᑦ ᑍᕕᑎ ᐊᖓᔪᖅᑳᖅᔪᐊᓐᖑᖁᓪᓗᒍ. 
39ᑍᕕᑎᓗ ᐅᐸᒃᓯᒪᓚᐅᖅᐹᑦ ᐅᓪᓗᓂᒃ ᐱᖓᓱᓂᒃ, ᓂᕆᓪᓗᑎᒃ ᐃᒥᖅᓗᑎᒡᓗ, ᐃᓚᒋᔭᖏᑕ ᐊᑐᐃᓐᓇᕈᓚᐅᖅᑕᖏᓐᓂᒃ. 
40ᓱᓕ ᑖᒃᑯᐊ ᖃᓂᒋᔭᖓᓃᑦᑐᑦ ᐃᓴᑳᕆᒥᑦ, ᔨᐳᓗᓂᒥᓪᓗ ᓇᐸᑕᓕᒥᓪᓗ, ᓂᕿᒃᓴᓂᒃ ᑐᔪᐃᓚᐅᖅᐳᑦ ᓯᐅᑎᖅᑯᖅᑐᔪᒃᑯᑦ ᑳᒥᓕᒃᑎᒍᓪᓗ ᓯᐅᑎᖅᑯᖅᑐᔪᐃᑦ ᕿᒻᒥᖅᔪᐊᓪᓗ ᕿᑐᕐᖓᖏᑎᒍᑦ ᐃᒻᒧᒃᓯᐅᒊᓪᓗ ᐊᖑᓴᓪᓗᖏᑎᒍᑦ, ᓂᕆᔭᒃᓴᓂᒃ ᖃᓄᐃᑦᑐᑐᐃᓐᓇᕐᖕᓂᒃ, ᐸᐅᕐᖓᓂᒃ ᐱᒋᓕᖕᓂᒃ ᐆᓯᒪᔪᓂᒃ, ᐸᐅᕐᖓᐅᔭᓂᒃ, ᕔᓂᒥᒡᓗ ᐅᖅᓱᒥᒡᓗ, ᑐᒃᑐᕙᖕᓂᒃ ᓰᐱᓂᒡᓗ ᐅᓄᖅᑐᖅᔪᐊᓂᒃ, ᖁᕕᐊᓱᖃᑎᒌᓚᐅᖅᐳᓪᓗ ᐄᓴᕅᓕᒥᐅᑦ.
