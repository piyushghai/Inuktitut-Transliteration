1ᐊᖓᔪᖅᑳᖅᔪᐊᖅ ᑍᕕᑎ ᐃᓂᖃᓕᓚᐅᖅᐳᖅ ᐊᖓᔪᖅᑳᖅᔪᐊᑉ ᐃᒡᓗᖓᓂ, ᐊᑕᓂᐅᓪᓗ ᓴᐳᑎᓯᒪᓚᐅᖅᐹ ᐊᑭᕋᓕᒫᖏᓐᓂᑦ ᖃᓂᒋᔭᖓᓃᑦᑐᓂᑦ, 
2ᑕᕝᕙ ᐊᖓᔪᖅᑳᖅᔪᐊᖅ ᐅᖃᖅᐳᖅ ᓁᑕᓂᒧᑦ ᐊᑕᓂᐅᑉ ᐅᖃᖅᑎᖓᓄᑦ, “ᑕᑯᒋᑦ ᐃᒡᓗᒦᑉᐳᖓ ᕿᔪᑦᓯᐊᕙᖕᓄᑦ ᓰᑕᕆᓄᑦ ᓯᑎᔪᓄᑦ ᓴᓇᓯᒪᔪᒥ, ᒎᑎᐅᓪᓕ ᐃᒃᓯᖅᕕᖁᑎᖓ ᑐᐱᕐᖕᒦᑐᐃᓐᓇᖅᑎᓪᓗᒍ!”
3ᓁᑕᓂᓗ ᑭᐅᕗᖅ, “ᐃᓱᒪᒋᔧᑦ ᐊᑐᖅᓗᒍ ᐱᓇᓱᐊᓕᕆᑦ; ᐊᑕᓂᐅᑉ ᐃᓚᒋᒻᒪᑎᑦ.” 
4ᐅᓐᓄᒃᑎᓪᓗᒍᓕ ᐊᑕᓂᐅᑉ ᐅᖃᐅᓯᖓ ᓁᑕᓂᒧᐊᖅᐳᖅ, 
5“ᐱᔨᒐ ᑍᕕᑎ ᐅᐸᒡᓗᒍ ᐅᖃᐅᑎᔭᖅᑐᕈᒃ, ‘ᐊᑕᓂᖅ ᐃᒫᒃ ᐅᖃᖅᐳᖅ: ᐃᒡᓗᒥᒃ ᐃᓂᒃᓴᓐᓂᒃ ᓴᓇᔪᒪᕖᑦ? 
6ᑍᒪᓐᖓᓂᑦ ᐄᓴᕅᓕᒥᐅᑦ ᐊᐅᓪᓚᐅᑎᓚᐅᖅᓯᒪᒐᒃᑭᑦ ᐃᑦᔨᑉᑎᒥᑦ ᒫᓐᓇᒧᑦ ᑎᑭᓪᓗᒍ ᐃᓂᖃᓚᐅᖅᓯᒪᓐᖏᓚᖓ ᐃᒡᓗᒥᒃ, ᐊᐅᓪᓚᖃᑕᐅᖃᑦᑕᓚᐅᖅᐳᖓᓕ ᑐᐱᕐᖕᒥ ᐃᓂᖃᖅᓗᖓ. 
7ᐊᐅᓪᓚᖃᑕᐅᖃᑦᑕᖅᑎᓪᓗᖓ ᐄᓴᕅᓕᒥᐅᓕᒫᑦ ᐱᖃᑎᒋᓪᓗᒋᑦ, ᐊᐱᕆᓚᐅᖅᓯᒪᓐᖏᓚᖓ ᓯᕗᓕᖅᑎᓂᒃ ᑎᓕᓯᒪᔭᓐᓂᒃ, ᓱᖕᒪᑦ ᓴᓇᓚᐅᖅᓯᒪᓐᖏᓚᓰ ᐃᒡᓗᒥᒃ ᐃᓂᒃᓴᓐᓂᒃ ᕿᔪᑦᓯᐊᕙᖕᓄᑦ ᓰᑕᕆᓄᑦ ᓴᓇᓯᒪᔪᒥᒃ?’
8ᒫᓐᓇ ᑍᒤᒻᒪᑦ ᐱᔨᒐ ᑍᕕᑎ ᐅᖃᐅᑎᔭᖅᑐᕈᒃ, ‘ᐊᑕᓂᖅ ᖁᑦᓯᖕᓂᖅᐹᖑᔪᖅ ᐃᒫᒃ ᐅᖃᖅᐳᖅ, ᕾᖁᓚᐅᖅᐸᒋᑦ ᓰᐱᓂᒃ ᐰᖅᓯᔨᐅᑎᓪᓗᑎᑦ, ᐊᐅᓚᑦᓯᔨᐅᖁᓪᓗᑎᑦ ᐃᓄᖁᑎᓐᓄᑦ ᐄᓴᕅᓕᒥᐅᓄᑦ. 
9ᐃᓚᒌᓐᓇᓚᐅᖅᐸᒋᑦ ᓇᒧᑐᐃᓐᓇᖅ ᐂᑎᓪᓗᑎᑦ, ᐊᑭᕋᓕᒫᑎᓪᓗ ᓵᓚᒋᖃᑦᑕᓚᐅᖅᐸᒃᑲ ᐱᓪᓗᑎᑦ; ᐅᐱᓐᓇᖅᑐᓐᖑᖅᑎᓐᓂᐊᖅᐸᒋᑦ, ᑍᒃᑯᑎᑐᓇᖅ ᐅᐱᓐᓇᖅᑑᓯᒪᔪᑎᑐᑦ ᓄᓇᖅᔪᐊᕐᖕᒥ. 
10ᐃᓂᒃᓴᒥᒃ ᓂᕈᐊᕐᖕᓂᐊᖅᐳᖓ ᐃᓄᖁᑎᒃᑲ ᐄᓴᕅᓕᒥᐅᑦ ᐃᓂᖃᑦᓯᐊᖁᓪᓗᒋᑦ, ᓇᖕᒥᓂᖅ ᓄᓇᖃᖁᓪᓗᒋᑦ, ᐸᕝᕕᓴᒃᑕᐅᖃᑦᑕᖏᓪᓗᑎᒃ ᓇᓪᓕᐊᓐᓄᓪᓘᓐᓃᑦ; ᐃᓴᒋᔭᖃᖏᑦᑐᓄᓪᓗ ᐸᒡᕕᓴᒃᑕᐅᖃᑦᑕᕈᓐᓁᖁᓪᓗᒋᑦ, ᓯᕗᓕᕆᓚᐅᖅᑕᖏᑎᑐᑦ. 
11ᑍᒪᓐᖓᑦ ᐃᓱᐊᖅᓮᔨᓂᒃ ᑎᓕᓯᖃᑦᑕᓕᓚᐅᕐᖕᓂᓐᓂᑦ ᐃᓄᖁᑎᓐᓄᑦ ᐄᓴᕅᓕᒥᐅᓄᑦ; ᐸᒡᕕᓴᒃᑕᐅᑎᓐᓂᐊᕈᓐᓁᖅᐸᑦᓯ ᐊᑭᕋᖅᑐᖅᑎᓕᒫᑦᓯᓐᓂᑦ. ᓱᓕᓗ ᐊᑕᓂᐅᑉ ᓇᓗᓁᖅᓯᕕᒋᓪᓗᓯ ᐅᖃᐅᑎᕚᓯ ᐊᑕᓂᐅᑉ ᑭᖑᕚᒃᓴᓕᐅᖅᑎᓐᓂᐊᓕᖅᐹᓯ. 
12ᑐᖁᒍᕕᓪᓗ ᓯᕗᓕᕕᓂᕐᖕᓄᑦ ᐃᓗᕕᖅᑕᐅᖃᑕᐅᔪᒫᖅᐳᑎᑦ, ᑭᖑᕚᕕᓪᓗ ᐃᓚᖓᑦ ᐊᖓᔪᖅᑳᖅᔪᐊᕈᖅᑎᑦᓱᒫᖅᐸᕋ ᐊᑕᓂᐅᕕᖓᓗ ᓴᓐᖏᔫᔪᒫᖅᐳᖅ. 
13ᑖᓐᓇ ᓴᓇᔪᒫᖅᐳᖅ ᐃᒡᓗᒃᓴᓐᓂᒃ, ᑖᑦᓱᒪᓗ ᐊᖓᔪᖅᑲᐅᕕᖓ ᑲᔪᓯᑎᑦᓱᒫᖅᐸᕋ ᐃᓱᖃᖏᑦᑐᒧᑦ. 
14ᑖᑦᓱᒪ ᐊᑖᑕᒋᔪᒫᖅᐹᖓ, ᑖᓐᓇᓗ ᐃᕐᖕᓂᕆᔪᒫᖅᐸᕋ. ᑖᓐᓇᓗ ᐊᔪᖅᑐᓕᒃᐸᑦ, ᓱᒋᐊᕈᒫᖅᐸᕋ ᐊᑖᑕᐅᔪᑐᑦ, ᐊᑖᑕᐅᑉ ᓱᒋᐊᖅᓯᕙᖕᓂᖓᑐᑦ ᐃᕐᖕᓂᕐᖕᒥᓂᒃ. 
15ᑭᓯᐊᓂᓕ ᑖᑦᓱᒧᖓ ᓇᒡᓕᖕᓂᕋ ᐲᓚᐅᖅᓯᒪᓂᐊᓐᖏᓚᕋ, ᓴᐅᓕᒥᑦ ᐲᖅᓯᓚᐅᕐᖕᓂᑦᑐᑦ, ᑖᓐᓇ ᐊᒡᕔᖅᑎᓚᐅᕋᒃᑯ ᐊᖓᔪᖅᑳᖅᔪᐊᓐᖑᖔᖁᓪᓗᑎᑦ. 
16ᑭᖑᕚᑎᓪᓕ ᐊᑕᓂᐅᕖᓪᓗ ᓱᖁᓯᔪᐃᑦᑑᑎᑦᓱᒪᕙᒃᑲ ᐃᓱᖃᖏᑦᑐᒧᑦ; ᐊᖓᔪᖅᑲᐅᓃᓪᓗ ᑲᔪᓯᓂᐊᖅᐳᖅ ᐃᓱᖃᖏᑦᑐᒧᑦ.’”
17ᓁᑕᓂᐅᑉ ᑍᕕᑎ ᐅᖃᐅᑎᓚᐅᖅᐹ ᒎᑎᐅᑉ ᐅᖃᖅᑕᐅᖁᔭᓕᒫᖏᓐᓂᒃ ᑕᑯᑎᑦᓯᑦᔪᑎᒋᓚᐅᖅᑕᓕᒫᖏᓐᓂᒡᓗ ᑖᑦᓱᒧᖓ.
18ᑕᒪᑐᒪ ᑭᖑᓂᖓᒍᑦ ᐊᖓᔪᖅᑳᖅᔪᐊᖅ ᑍᕕᑎ ᑐᐱᕐᖕᒧᐊᖅᐳᖅ ᐊᑕᓂᐅᑉ ᓇᔪᖅᑕᖓᓄᑦ, ᐃᖏᓪᓗᓂᓗ ᑐᒃᓯᐊᖅᐳᖅ ᐅᖃᖅᓗᓂ, “ᐊᑕᓃᖅ ᒎᑏ, ᓇᓗᖅᑯᑎᕗᖓ ᖃᓄᐃᓕᐅᖅᓯᒪᓂᕆᔭᕐᖕᓂᒃ ᐅᕙᓐᓄᑦ ᐃᓚᓐᓄᓪᓗ. 
19ᑍᒤᒃᑲᓗᐊᕐᖕᒪᑦ ᓱᓕᓕ ᐊᖏᓂᖅᓴᒥᒃ ᐱᓇᓱᐊᓕᕆᕗᑎᑦ ᐊᑕᓃᖅ ᒎᑏ; ᐊᖏᕈᑎᖃᖅᐳᑎᑦ ᑭᖑᕚᓐᓄᑦ ᓯᕗᓂᕐᖕᒥ ᑎᑭᑦᓱᒫᖅᑐᓄᑦ, ᑕᑯᑎᓪᓗᖓᓗ ᓯᕗᓂᕐᖕᒥ ᑭᖑᕚᕇᖑᔪᒫᖅᑐᓂᒃ, ᐊᑕᓃᖅ ᒎᑏ! 
20ᖃᓄᖅᓗ ᐅᖃᒃᑲᓐᓂᕈᓐᓇᖅᐳᖔ ᐃᓕᖕᓄᑦ? ᐱᔩᑦ ᖃᐅᔨᒪᒐᕕᐅᒃ, ᐊᑕᓃᖅ ᒎᑏ! 
21ᑍᒫᒃ ᑕᒪᓐᓇ ᐊᖏᕈᑎᒋᒐᕕᐅᒃ, ᐆᒻᒪᑎᕕᓪᓗ ᐱᔪᒪᔭᕆᓪᓗᓂᐅᒃ ᑕᒪᒃᑯᐊ ᑲᒪᓇᖅᑐᖅᔪᐊᑦ ᐱᓇᓱᐊᖅᓯᒪᕙᑎᑦ, ᐱᔩᓪᓗ ᖃᐅᔨᑎᓪᓗᒍ ᑕᒪᑐᒥᖓ. 
22ᑍᒤᒻᒪᑦ ᐊᖏᔪᖅᔪᐊᖑᕗᑎᑦ, ᐊᑕᓃᖅ ᒎᑏ; ᓇᓪᓕᐊᓐᓂᒡᓘᓐᓃᑦ ᐊᑦᔨᖃᓐᖏᓚᑎᑦ, ᐊᓯᖕᓂᒡᓗ ᒎᑎᑕᖃᓐᖏᓚᖅ, ᑐᓴᖅᓯᒪᔭᓕᒫᕗᑦ ᒪᓕᒡᓗᒋᑦ. 
23ᐄᓴᕅᓕᒥᐅᑦ ᐃᓅᖃᑎᒌᒡᔪᐊᓂᒃ ᐊᑦᔨᖃᓐᖏᓚᑦ ᓄᓇᖅᔪᐊᕐᖕᒥ, ᐃᑦᔨᑉᑎᒥᑦ ᓴᐳᑎᔭᖅᑐᓚᐅᖅᐸᑎᑦ ᐃᓄᖁᑎᑎᑦ ᐃᓚᒋᔪᒪᓪᓗᒋᑦ, ᑲᒪᓇᖅᑐᖅᔪᐊᓪᓗ ᐱᓂᐊᕐᖕᓂᕆᓚᐅᖅᐸᑎᑦ ᑖᒃᑯᓄᖓ ᖃᐅᔨᒪᔭᐅᓕᖅᓗᑎᒡᓗ ᓯᓚᖅᔪᐊᒥᐅᓄᑦ, ᐃᓅᖃᑎᒌᒡᔪᐊᑦ ᒎᑎᓐᖑᐊᖏᓪᓗ ᓯᖏᓚᐅᖅᐸᑎᑦ ᐃᓄᖁᑎᑎᑦ ᓄᓇᑖᖔᖁᓪᓗᒋᑦ. 
24ᐄᓴᕅᓕᒥᐅᓪᓗ ᓇᖕᒥᓂᖅᑖᕆᓯᒪᕙᑎᑦ ᐃᓄᖁᑎᑖᕆᓪᓗᒋᑦ ᐃᓱᖃᖏᑦᑐᒧᑦ; ᐃᕝᕕᓪᓗ ᐊᑕᓃᖅ, ᒎᑎᒋᔭᐅᓕᖅᓗᑎᑦ ᑖᒃᑯᓄᖓ.
25ᒫᓐᓇᓗ, ᐊᑕᓃᖅ ᒎᑏ, ᐊᖏᕈᑎᒋᓯᒪᔭᕕᑦ ᓱᓕᓂᖓ ᓇᓗᓁᓕᕈᒃ ᐅᕙᓐᓄᑦ ᑭᖑᕚᓐᓄᓪᓗ, ᐅᖃᐅᓯᕆᓚᐅᖅᑕᑎᓪᓗ ᑲᔪᓯᑎᓪᓗᒋᑦ. 
26ᐊᑎᖅᐱᑦ ᖃᐅᔨᒪᔭᐅᓂᖓ ᐊᖏᒡᓕᓂᐊᖅᐳᖅ ᐃᓱᖃᖏᑦᑐᒧᑦ, ᐅᖃᖅᓗᑎᒃ, ‘ᐊᑕᓂᖅ ᖁᑦᓯᖕᓂᖅᐹᖑᔪᖅ ᒎᑎᐅᕗᖅ ᐄᓴᕅᓕᒥᐅᓄᑦ,’ ᑲᔪᓯᑏᓐᓇᕐᖕᓂᐊᖅᐸᑎᓪᓗ ᐱᔨᕕᑦ ᑍᕕᑎᐅᑉ ᑭᖑᕚᖏᑦ ᓵᖕᓂ. 
27ᐃᕝᕕᑦ ᐊᑕᓃᖅ ᖁᑦᓯᖕᓂᖅᐹᖑᔪᑎᑦ, ᐄᓴᕅᓕᒥᐅᑦ ᒎᑎᖓ, ᑕᒪᓐᓇ ᐱᔨᖕᓄᑦ ᑕᑯᔭᐅᑎᓚᐅᕋᕕᐅᒃ ᐅᖃᖅᓗᑎᑦ, ‘ᑭᖑᕚᑎᑦ ᐊᖓᔪᖅᑳᖅᔪᐊᖑᔪᒫᖅᐳᑦ’; ᑍᒤᒻᒪᑦ ᐱᔩᑦ ᓴᐱᖏᓪᓗᓂ ᑐᒃᓯᐊᕈᓐᓇᓕᖅᐳᖅ ᑐᒃᓯᐊᕐᖕᓂᕐᖕᒥᒃ ᑕᒪᑐᒥᖓ ᐃᓕᖕᓄᑦ.
28ᒫᓐᓇᓗ, ᐊᑕᓃᖅ ᒎᑏ, ᐃᕝᕕᑦ ᒎᑎᐅᕗᑎᑦ, ᐅᖃᐅᓯᑎᓪᓗ ᓱᓕᓪᓗᑎᒃ, ᐊᖏᕈᑎᖃᖅᓗᑎᓪᓗ ᐱᐅᔪᐊᓗᖕᒥᒃ ᑕᒪᑐᒥᖓ ᐱᔨᖕᓄᑦ; 
29ᒫᓐᓇ ᑍᒤᒻᒪᑦ ᖁᕕᐊᒋᒍᕕᐅᒃ ᑐᒃᓯᐊᖅᐳᖓ ᐱᔨᕕᑦ ᑭᖑᕚᖏᑦ ᓮᒻᒪᖅᑎᓚᐅᒃᑭᑦ, ᑲᔪᓯᑦᓯᐊᖁᓪᓗᒋᑦ ᓵᖕᓂ; ᐃᕝᕕᑦ, ᐊᑕᓃᖅ ᒎᑏ, ᐅᖃᓚᐅᕋᕕᑦ, ᓮᒻᒪᖅᑎᑦᓯᓃᓪᓗ ᐱᔨᕕᑦ ᑭᖑᕚᖏᓐᓄᑦ ᑲᔪᓯᖁᓪᓗᒍ ᐃᓱᖃᖏᑦᑐᒧᑦ.”
