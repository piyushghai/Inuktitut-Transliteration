1ᐊᒧᓁᑎᒥᐅᑦ ᐱᓪᓗᒋᑦ, ᐃᒫᒃ ᐊᑕᓂᖅ ᐅᖃᖅᐳᖅ, “ᐄᓴᕅᓕᒥᐅᑦ ᑭᖑᕚᒃᓴᖅᑖᕐᖕᓂᖏᒻᒪᑖ? ᑭᖑᕐᖑᑦᔨᔪᒃᓴᖃᓐᖏᓛᖅ? ᖃᓄᐃᒻᒪᓪᓕ ᒫᓕᑭ ᒑᑎᒥᐅᓂᒃ ᑎᒍᓯᓯᒪᕚ? ᐊᒧᓁᑎᒥᐅᓂᒡᓗ ᐃᓄᖃᐅᖅᓗᑎᒃ ᓄᓇᓕᖏᑦ. 
2ᑍᒤᒻᒪᑦ, ᑕᑯᒋᑦ, ᐅᓪᓗᐃᑦ ᓇᓪᓕᐅᑦᓱᒫᖅᐳᑦ, ᐊᑕᓂᖅ ᐅᖃᖅᐳᖅ, ᐅᓇᑕᕆᐊᖁᔨᓗᖓ ᓂᓪᓕᕈᒫᕋᒪ ᕌᐸᒥᐅᓄᑦ ᐊᒧᓁᑎᒦᑦᑐᓄᑦ, ᓄᓇᓕᕕᓂᑐᐃᓐᓇᐅᓕᕈᒫᖅᐳᑦ, ᓄᓇᓖᓪᓗ ᖃᓂᒋᔭᖓᓃᑦᑐᑦ ᐃᑭᓐᓂᑯᐃᓐᓇᐅᓕᖅᓗᑎᒃ, ᐄᓴᕅᓕᒥᐅᓪᓗ ᐊᖅᓵᖅᓯᔪᒫᖅᐳᑦ ᐊᖅᓵᖅᓯᔨᒋᓚᐅᖅᑕᒥᖕᓂᒃ, ᐊᑕᓂᖅ ᐅᖃᖅᐳᖅ. 
3ᕼᐃᓴᐸᓂᒥᐅᑕᐅᔪᓯ ᓂᐹᖅᓗᓯ ᕿᐊᓕᕆᑦᓯ, ᐂᒥᐅᑦ ᐊᓯᕈᖅᑕᐅᖕᒪᑕ, ᕌᐸᒥᐅᑦ ᐊᕐᖕᓁᑦ ᕿᐊᓕᕆᑦᓯ! ᐆᒪᔫᑉ ᒥᖅᑯᖏᓐᓂᒃ ᓴᓇᓯᒪᔪᓂᒃ ᐊᓐᓄᕌᖅᓗᓯ ᐅᒡᒍᐊᕐᖕᓂᑦᓯᓐᓂᒃ ᓴᖅᑭᑎᑦᓯᓕᕆᑦᓯ, ᐊᕙᒻᒧᑐᐃᓐᓇᓕᕆᑦᓯ ᐊᕙᓗᖅᔪᐊᑉ ᐃᓗᐊᓂ, ᒎᑎᓯ ᒫᓕᑭ ᑎᒍᔭᐅᓗᓂ ᐊᐅᓪᓚᕈᑦᔭᐅᖕᒪᑦ ᑐᓂᕐᕈᓯᖅᑎᑦᓯᔨᖁᑎᖏᑦ ᐊᖓᔪᖅᑳᖁᑎᖏᓪᓗ ᐱᖃᓯᐅᑦᔭᐅᓪᓗᑎᒃ. 
4ᓱᖕᒪᑦ ᐅᓇᖕᒥᓁᔭᐅᑎᖃᖅᐱᓰ ᓇᖅᓴᖁᑎᑦᓯᓐᓂᒃ ᐱᕈᖅᑐᖃᑦᓯᐊᖅᐸᒃᑐᓂᒃ, ᐃᓕᑦᓯ ᐊᓯᓐᓂᐊᖅᑎᐅᔪᓯ ᐊᔪᖅᓴᖏᑦᔪᑎᑦᓯᓐᓂᒃ ᑕᑎᖃᖅᓗᓯ ᐅᖃᖅᐸᒃᐳᓯ, ‘ᐅᓇᑕᖅᑕᐅᓂᐅᔭᓐᖏᓚᒍᑦ.’ 
5ᑕᑯᒋᑦ, ᑲᑉᐱᐊᓇᖅᑐᒧᑦ ᑎᑭᕝᕕᐅᑎᓐᓂᐊᖅᐸᑦᓯ, ᐊᕙᑎᑦᓯᓐᓂᑦ ᐱᔪᓂᒃ, ᐊᑕᓂᖅ ᕿᓚᖕᒥᐅᒐᓴᒡᔪᐃᑦ ᒎᑎᖓ ᐅᖃᖅᐳᖅ, ᑕᒪᑦᓯ ᓄᓇᑦᓯᓐᓂᑦ ᐊᐅᓪᓚᕈᑦᔭᐅᔪᒫᖅᐳᓯ, ᕿᒫᓂᑯᐃᓪᓗ ᐃᓂᒃᓴᖃᕈᒫᓐᖏᓚᑦ.
6ᑕᒪᑐᒪᓕ ᑭᖑᓂᖓᒍᑦ ᐊᒧᓁᑎᒥᐅᑦ ᐱᔪᓐᓇᖅᓯᑎᑦᓯᐊᕈᒫᕆᕙᒃᑲ, ᐊᑕᓂᖅ ᐅᖃᖅᐳᖅ.”
7ᐄᑐᒥᒥᐅᑦ ᐱᓪᓗᒋᑦ, ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ, “ᑏᒪᓐᒥᐅᑦ ᓯᓚᑐᓂᖃᕈᓐᓃᖅᐹᑦ? ᐃᓱᒪᒃᓴᖅᓯᐅᖅᑎᖏᑦ ᐃᓱᒪᑦᓯᐊᕈᓐᓁᓪᓕᖕᒪᑖ? ᓯᓚᑐᓂᖏᑦ ᐊᓯᐅᓯᒪᕚᑦ? 
8ᕿᒫᓕᕆᑦᓯ, ᕾᕈᓱᖕᓂᓗ ᐃᔨᖅᓯᒪᑐᐃᓐᓇᓕᕆᑦᓯ ᑏᑕᒥᐅᑕᐅᔪᓯ, ᐄᓴᐅᑉ ᑭᖑᕚᖏᑦ ᐊᓯᕈᖅᑕᐅᑎᓐᓂᐊᕋᒃᑭᑦ ᓱᒋᐊᓕᕈᒃᑭᑦ. 
9ᐸᐅᕐᖓᓂᒃ ᓄᓂᕙᒃᑏᑦ ᕿᒤᓂᑯᖃᖅᐸᓐᖏᓛᑦ ᐅᓄᖏᑦᑑᖓᓗᐊᓃᒃ? ᑎᒡᓕᒃᑏᓪᓗ ᐅᓐᓄᐊᒃᑯᑦ ᑎᒡᓕᒐᕌᖓᒥᒃ ᐱᔪᒪᔭᒥᖕᓂᒃ ᑭᓯᐊᓂ ᐱᕙᓐᖏᓛᑦ? 
10ᐄᓴᐅᑉ ᑭᖑᕚᖏᑦ ᓱᓁᕈᑎᓂᐊᖅᐸᒃᑲ, ᐃᔨᕋᖅᑐᖅᕕᖏᓪᓗ ᓴᖅᑭᑎᓐᓂᐊᖅᐸᒃᑲ, ᐃᔨᖅᓯᒪᕖᕈᑎᑯᓪᓗᒋᑦ ᕿᑐᕐᖓᖏᑦ, ᐃᓚᖏᓪᓗ, ᐃᓅᖃᑎᖏᓪᓗ ᓄᖑᓐᓂᐊᖅᐳᑦ, ᑭᖑᕚᒃᓴᖃᒃᑲᓐᓂᕈᓐᓃᖁᓪᓗᒋᑦ. 
11ᐃᓕᐊᖅᔪᖁᑎᓯ ᕿᒪᒃᓯᐅᒃ, ᑲᒪᒋᓂᐊᖅᐸᒃᑲ, ᐅᐃᒡᒐᕐᖕᓂᖁᑎᓯᑦᑕᐅᖅ ᐅᕙᓐᓂᒃ ᑕᑎᖃᕈᓐᓇᕐᖕᓂᐊᖅᐳᑦ.
12ᐃᒫᒃ ᐊᑕᓂᖅ ᐅᖃᖅᐳᖅ, ᐃᒥᖅᒐᒃᓴᖁᑎᓐᓂᒃ ᐃᒥᕆᐊᖃᖏᑦᑑᒐᓗᐊᑦ ᐃᒥᕐᖕᓂᐊᖅᐳᑦ, ᓱᒋᐊᖅᑕᐅᓚᐅᖅᓯᒪᖏᓪᓗᑎᑦ ᐃᓅᔪᒃᓴᐅᕖᑦ? ᓱᒋᐊᖅᑕᐅᖏᑦᑑᓂᐊᓐᖏᓚᑎᑦ, ᐃᒥᖃᑕᐅᔪᒃᓴᐅᕗᑎᓪᓕ ᐃᒥᖅᑕᐅᔪᒃᓴᒥᒃ. 
13ᐅᖃᒻᒪᕆᒃᐳᖓ, ᐊᑕᓂᖅ ᐅᖃᖅᐳᖅ, ᐳᔾᕋᒥᐅᑦ ᓄᓇᓕᕕᓂᑐᐃᓐᓇᐅᓕᕈᒫᖅᐳᑦ, ᑕᑯᒥᓁᑦᑐᖅᔪᐊᖑᓕᖅᓗᑎᒃ, ᐸᓯᔭᒃᓴᐅᔪᒫᖅᐳᑦ ᐅᖃᕐᖕᓂᖅᓘᑎᒃᓴᐅᓕᖅᓗᑎᒡᓗ, ᓄᓇᓕᖁᑎᓕᒫᖏᑦ ᓄᓇᓕᕕᓂᑐᐃᓐᓇᐅᓕᕈᒫᖅᐳᑦ.
14ᐊᑕᓂᕐᖕᒥᑦ ᑐᓴᒐᒃᓴᒥᒃ ᐅᖃᐅᑎᔭᐅᓚᐅᖅᐳᖓ, ᑐᓴᖅᑎᑦᓯᔨ ᐃᓅᖃᑎᒌᒡᔪᐊᓄᑦ ᐅᖃᕆᐊᖅᑐᖅᑎᑕᐅᕗᖅ, ᐃᒫᒃ, ‘ᑲᑎᖅᓱᓕᕆᑦᓯ ᐅᓇᑕᕆᐊᕐᖕᓂᐊᕋᑦᓯᒋᒃ.’ 
15ᑕᑯᒋᑦ, ᐃᓅᖃᑎᒌᒡᔪᐊᑦ ᐊᑯᓐᓂᖓᓂ ᒥᑭᓐᓂᖅᐸᐅᑎᑦᓱᒫᖅᐸᒋᑦ, ᐃᓄᖕᓄᓪᓗ ᓇᕐᕈᒋᔭᒃᓴᐅᓗᑎᑦ. 
16ᑲᑉᐱᐊᓱᒃᑎᑦᓯᓂᕆᖃᑦᑕᖅᑕᑦᓯᓐᓄᑦ, ᐱᐅᔪᕆᓂᑦᓯᓐᓄᓪᓗ ᐅᐃᕕᕐᕆᔭᐅᕗᓯ, ᐃᓈᕈᐃᑦ ᕾᕈᓱᖏᓐᓂ ᐊᖏᕐᕋᖃᖅᐳᓯ, ᐳᖅᑐᔪᒦᓐᓇᓱᐊᖅᓗᓯᓗ ᐊᖏᕐᕋᖃᕈᒪᓪᓗᓯ ᐳᖅᑐᓂᖅᐹᓃᑦᑐᓂᒃ ᓇᒃᑐᕋᓕᐅᑉ ᐃᕙᕕᖃᖅᕕᖏᑎᑐᑦ, ᐃᓂᒋᔭᑦᓯᓐᓂᑦ ᑲᑕᒃᑎᑦᓱᒫᖅᐸᑦᓯ, ᐊᑕᓂᖅ ᐅᖃᖅᐳᖅ.
17ᐄᑐᒥᒥᐅᑦ ᑕᑯᒥᓁᑦᑐᖅᔪᐊᓐᖑᕈᒫᖅᐳᑦ, ᐊᖅᑯᓵᖅᑐᑦ ᒥᑕᐅᑎᒃᓴᖅᐸᒍᒫᖅᐳᑦ ᑕᑯᔭᒥᖕᓂᒃ, ᑖᑦᓱᒪ ᓯᖁᑦᑎᖅᓯᒪᓂᖓᓄᑦ. 
18ᓲᖅᓗᑦᑕᐅᖅ ᓱᑑᒪᒥᐅᑦ ᒍᒨᕋᒥᐅᓪᓗ ᐊᓯᕈᖅᑕᐅᓂᕆᓚᐅᖅᑕᖓᑎᑐᑦ, ᓄᓇᓕᐅᖃᑎᒌᑦᑕᐅᖅ ᐊᓯᕈᖅᑕᐅᖃᑕᐅᔪᒫᖅᐳᑦ, ᐊᑕᓂᖅ ᐅᖃᖅᐳᖅ, ᑕᕝᕙᓂ ᓄᓇᖃᖅᑐᖃᕈᓐᓃᕈᒫᕐᖕᒪᑦ ᐃᓄᖕᓄᑦ ᓄᓇᒋᔭᐅᔪᒪᔪᓐᓃᕈᒫᕐᖕᒪᑕ. 
19ᑕᑯᒋᑦ, ᐃᒤᑦᓱᒫᖅᐳᖅ ᓛᔭᑎᑐᑦ ᓇᐹᖅᑐᐃᑦ ᐃᒻᒧᐊᓂ ᓴᖅᑭᑳᓪᓚᒃᑐᑎᑐᑦ ᓇᑎᕐᖕᓇᒧᑦ ᔪᐊᕐᑕᓂᐅᑉ ᑰᖓᓄᑦ, ᑍᒫᒃᑕᐅᖅ ᐄᑐᒥᒥᐅᑦ ᐊᖑᔪᒫᖅᐸᒃᑲ ᓄᓇᖓᓐᓂ ᑕᕝᕔᓐᓇᖅ, ᓇᓪᓕᐊᓐᓂᒃ ᑍᒤᓕᐅᖅᑐᒃᓴᒥᒃ ᓂᕈᐊᕈᓐᓇᖅᐳᖔ, ᑭᓇ ᐅᕙᑦᑐᑦ ᑍᒤᑉᐹ? ᐊᑭᓕᖃᕈᓐᓇᖅᑐᖅ ᐅᕙᓐᓂᒃ? ᓰᐱᓕᕆᔨᑕᖃᖅᐹ ᐅᕙᓐᓂᒃ ᐊᑭᕋᖅᑐᕈᓐᓇᖅᑐᒥᒃ? 
20ᑐᓴᖅᓯᐅᒃ ᐊᑕᓂᐅᑉ ᐸᕐᖕᓁᕈᑦᔨᓂᖓ ᐄᑐᒥᒥᐅᓂᒃ, ᐱᓇᓱᐊᕈᒪᓂᕆᔭᖓᓗ ᑏᒪᓐᒥᐅᓄᑦ, ᓄᕐᕋᖁᑎᖏᑦ ᐊᐅᓪᓚᕈᑎᓂᐊᖅᐰᑦ, ᐃᓄᖏᓪᓗ ᑲᑉᐱᐊᓱᕕᒡᔪᐊᕈᒫᖅᐳᑦ ᐱᓂᐊᖅᕕᐅᓂᕐᖕᒥᓄᑦ. 
21ᐅᕐᕈᒃᐸᑕ ᓄᓇ ᓴᔪᒃᐱᓗᒍᒫᖅᐳᖅ, ᕿᐊᓂᖓᓪᓗ ᑐᓴᖅᑕᐅᔪᒫᖅᐳᖅ ᐊᒐᐸᒥᐅᓄᑦ ᐃᒪᕐᖕᒥ ᐊᐅᐸᓗᒃᑕᒥ. 
22ᑕᑯᓕᕆᑦ ᓇᒃᑐᕋᓕᖕᒥᒃ ᐊᐅᖅᓵᖅᑐᒥᒃ ᐃᓴᕈᖏᒃᑕᓗ ᐃᓵᖓᓂᖏᒃ ᐅᓕᒃᓯᕘᒃ ᐳᔾᕋᒥᐅᓂᒃ, ᐅᓪᓗᒥ ᑍᑲᓂ ᐄᑐᒥᒥᐅᑦ ᐅᓇᑕᖅᑎᖁᑎᖏᑦ ᐃᒃᐱᒍᓱᖕᓂᖃᕈᒫᖅᐳᑦ ᐊᕐᖕᓇᐅᑉ ᐃᕐᖕᓂᓱᒃᑑᑉ ᐃᒃᐱᒍᓱᖕᓂᖓᑎᑐᑦ.”
23“ᑕᒫᓯᑰᓯᒥᐅᑦ ᐱᓪᓗᒋᑦ ᕼᐊᒫᑎᒥᐅᑦ ᐋᕐᐹᑦᒥᐅᓪᓗ ᑲᒪᓂᐊᖅᐳᑦ, ᑐᓴᕈᒥᓇᖏᑦᑐᒥᒃ ᑐᓴᖅᑎᑕᐅᓯᒪᒐᒥᒃ, ᕿᑲᕈᓐᓇᕈᓐᓃᖅᐳᑦ ᐃᒪᖅᕕᐅᑉ ᒪᓕᖏᑎᑐᑦ. 
24ᑕᒫᓯᑰᓯᒥᐅᑦ ᖁᐊᖅᓵᖓᓂᕐᖕᒧᑦ ᓄᑭᖏᕈᑎᓕᕋᒥᒃ, ᕿᒪᒃᓯᕗᑦ, ᐅᐃᒻᒪᒃᐳᑦ ᐋᓐᓂᐊᓂᕐᖕᒧᓪᓗ ᕿᒃᓵᒃᐳᑦ, ᐊᕐᖕᓇᑎᑐᑦ ᐃᕐᖕᓂᓱᒃᑐᑎᑐᑦ. 
25ᐃᒡᓗᒐᓴᒡᔪᐊᑦ ᐊᔪᖏᓐᓂᖏᓐᓄᑦ ᖁᕕᐊᒋᔭᐅᓚᐅᖅᑐᑦ, ᐃᓄᖃᓚᐅᖅᓯᒪᖏᑦᑐᑎᑐᑦ ᕿᒪᒃᑕᐅᕗᖅ. 
26ᐃᓅᓱᒃᑐᖁᑎᖏᑦ ᐊᖅᑯᑎᖏᓐᓂ ᑐᖁᕋᖅᑕᐅᔪᒫᖅᐳᑦ, ᐅᓪᓗᒥᓗ ᑍᑲᓂ ᐅᓇᑕᖅᑎᖁᑎᖏᑦ ᓄᖑᑕᐅᔪᒫᖅᐳᑦ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ. 
27ᑕᒫᓯᑰᓯᐅᑉ ᐊᕙᓗᖅᔪᐊᖓ ᐃᑯᐊᓪᓚᒃᑎᑦᓱᒫᖅᐸᕋ, ᐱᓐ-ᕼᐊᑖᓪᓗ ᐃᒡᓗᖅᔪᐊᖓ ᐃᑯᐊᓚᔪᒧᑦ ᓄᖑᑕᐅᔪᒫᖅᐳᖅ.”
28ᑭᑕᕆᐅᑉ ᑭᖑᕚᖏᑦ ᐱᓪᓗᒋᑦ ᕼᐂᔭᒥᐅᓪᓗ ᐊᐅᓚᑕᖏᑦ, ᓂᐱᑯᓁᓴᐅᑉ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᐅᓇᑕᖅᑐᒃᓴᖁᑎᖏᓐᓄᑦ ᐅᐸᒃᑐᖅᑕᐅᓚᐅᖅᑐᑦ, ᐃᒫᒃ ᐊᑕᓂᖅ ᐅᖃᖅᐳᖅ, “ᑭᑕᕆᐅᑉ ᑭᖑᕚᖏᑦ ᐅᓇᑕᕆᐊᓕᖅᓯᐅᒃ ᐃᓅᖃᑎᒌᖑᓂᖓᑦ ᐊᓯᕈᖅᑕᐅᓕ! 
29ᑐᐱᖏᑦ ᐆᒪᔪᖁᑎᖏᓪᓗ ᐱᔭᐅᔪᒫᖅᐳᑦ, ᐊᖏᕐᕋᖏᑦ ᐱᖁᑎᖏᓪᓗ ᐊᐅᓪᓚᕈᑦᔭᐅᓗᑎᒃ, ᑳᒥᓕᖁᑎᖏᓪᓗ ᐊᐅᓪᓚᕈᑎᔭᐅᔪᒫᖅᐳᑦ ᑖᒃᑯᓇᓐᖓᑦ, ᐃᓄᐃᓪᓗ ᑲᑉᐱᐊᓇᕐᖕᓂᕅᔪᒫᖅᐳᑦ ᓇᓂᑐᐃᓐᓇᖅ.
30ᑐᐊᕕᖅᓗᓯ ᕿᒫᒋᑦᓯ, ᕾᕈᓱᖕᓃᑐᐃᓐᓇᕆᑦᓯ ᕼᐂᔭᒥ ᓄᓇᖃᖅᑐᓯ, ᐊᑕᓂᖅ ᐅᖃᖅᐳᖅ, ᓂᐱᑯᓁᓴ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᐱᔪᒪᓪᓗᓯ ᐃᓱᒪᒃᓴᖅᓯᐅᕈᑎᒋᖕᒪᓯ, ᐱᓇᓱᐊᕐᖕᓂᕆᔪᒪᔭᒥᓂᒡᓗ ᐃᓕᑦᓯᓐᓄᑦ ᐋᖅᑭᒃᓱᐃᓕᖅᐳᖅ. 
31ᐃᓅᖃᑎᒌᒡᔪᐊᑦ ᐃᓕᒪᓱᖏᑦᑐᑦ ᐅᓇᑕᖅᕕᐅᓂᐊᕋᓱᒋᓗᑎᒃ ᐅᐸᒃᑐᓕᖅᓯᐅᒃ, ᐊᑕᓂᖅ ᐅᖃᖅᐳᖅ, ᓄᓇᓕᒡᔪᐊᖏᑦ ᐃᑎᖅᑕᖅᕕᖃᖏᑦᑐᑦ ᐃᑎᕇᒃᑯᑎᖃᕋᑎᒡᓗ ᐃᓄᖏᑦ ᐱᔭᐅᑦᔧᒃᑯᑎᖃᖏᑦᑐᑦ.
32ᑳᒥᓕᖁᑎᖏᑦ ᑎᒎᖅᑲᒐᒃᓴᐅᓂᐊᖅᐳᑦ, ᐆᒪᔪᖁᑎᒐᓴᒃᔪᐊᖏᓪᓗ ᐱᑖᕆᔭᒃᓴᐅᓗᑎᒃ, ᐊᓄᕆᓄᑦ ᓯᐊᒻᒪᖅᑎᑦᓱᒫᖅᐸᒃᑲ ᓄᔭᕐᖕᒥᖕᓂᒃ ᑭᐱᓯᓯᒪᔪᑦ, ᓇᑭᑐᐃᓐᓇᖅ ᑲᑉᐱᐊᓇᖅᑐᓂᒃ ᑎᑭᕝᕕᐅᑎᑦᓱᒫᖅᐸᒃᑲ, ᐊᑕᓂᖅ ᐅᖃᖅᐳᖅ. 
33ᕼᐂᔭ ᕿᒻᒥᐅᔮᖅᑐᓄᑦ ᐃᓂᑖᖑᔪᒫᖅᐳᖅ ᐃᓄᖃᖏᓐᓂᖓᓄᑦ, ᓄᓇᖃᖅᕕᐅᔪᓐᓃᕈᒫᕐᖕᒪᑦ ᐃᓄᖃᖅᑐᒃᓴᐅᔪᓐᓃᖅᓗᓂᓗ.”
34ᐃᒫᒃ ᐊᑕᓂᖅ ᐅᖃᓚᐅᖅᐳᖅ ᔨᕆᒤᐊᒧᑦ ᐅᖃᖅᑎᒥᓄᑦ ᐃᓛᒥᐅᑦ ᐱᑦᔪᑎᒋᓪᓗᒋᑦ ᔨᑎᑬᐊ ᔫᑕᒥᐅᓄᑦ ᐊᖓᔪᖅᑳᖅᔪᐊᕆᔭᐅᓕᓵᖅᑎᓪᓗᒍ. 
35ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ, “ᑕᑯᒋᑦ, ᐃᓛᒥᐅᑦ ᐱᑎᒃᓯᖏᑦ ᓇᐱᔪᒪᕙᒃᑲ, ᐱᔪᓐᓇᐅᑎᒋᓂᖅᐹᕆᔭᖏᑦ. 
36ᐃᓛᒥᐅᑦ ᐊᓄᕆᓂᑦ ᓯᑕᒤᓂᑦ ᐱᔪᓂᑦ ᐊᓄᕌᖅᕕᐅᑎᑦᓱᒫᖅᐸᒃᑲ, ᓯᐊᒻᒪᖅᑎᓪᓗᒋᓪᓗ ᐊᓄᕇᑦ ᓯᑕᒪᑦ ᐊᓄᕌᖅᕕᖏᓐᓄᑦ, ᐃᓅᖃᑎᒌᒡᔪᐊᓕᒫᑦ ᐃᓛᒥᐅᓄᑦ ᕿᒫᕕᒋᔭᐅᓯᒪᔪᐃᓐᓇᐅᓕᓚᐅᖅᑳᖅᑎᓐᓇᒋᑦ. 
37ᐃᓛᒥᐅᑦ ᐊᑭᕋᖏᓐᓄᑦ ᑲᑉᐱᐊᓱᒃᑎᑕᐅᑎᑦᓱᒫᕋᒃᑭᑦ, ᑖᒃᑯᓂᖓ ᑐᖁᑦᓯᔪᒪᔪᓄᑦ ᑲᑉᐱᐊᓇᖅᑐᒧᑦ ᑎᑭᕝᕕᐅᑎᑦᓱᒫᖅᐸᒃᑲ ᓂᓐᖓᕕᒡᔪᐊᖅᓯᒪᓂᓐᓄᑦ, ᐊᑕᓂᖅ ᐅᖃᖅᐳᖅ, ᐅᓇᑕᖅᑐᓄᑦ ᐱᔭᐅᑎᑦᓱᒫᖅᐸᒃᑲ ᓄᖑᑕᐅᖏᓐᓂᓕᒫᖏᓐᓂ. 
38ᐃᓛᒥᐅᓂ ᐊᖓᔪᖅᑲᐅᕕᒃᑖᕐᖕᓂᐊᖅᐳᖓ, ᐊᖓᔪᖅᑳᖅᔪᐊᖏᑦ, ᐊᖓᔪᖅᑳᖁᑎᖏᓪᓗ ᐊᓯᕈᖅᑕᐅᖁᓪᓗᒋᑦ, ᐊᑕᓂᖅ ᐅᖃᖅᐳᖅ. 
39ᑍᒤᓕᐅᕋᓗᐊᖅᑎᓪᓗᒋᑦ ᐃᓛᒥᐅᑦ ᐱᔪᓐᓇᖅᓯᑎᑦᓯᐊᕈᒫᕆᕙᒃᑲ, ᐅᓪᓗᓂ ᑎᑭᑦᓱᒫᖅᑐᓂ, ᐊᑕᓂᖅ ᐅᖃᖅᐳᖅ.”
