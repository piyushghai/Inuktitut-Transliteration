1ᐅᓪᓛᖑᓕᑐᐊᕐᖕᒪᑦ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᑦ ᑲᑎᒪᖃᑎᖃᓕᖅᐳᑦ ᔫᑎᑦ ᐊᖓᔪᖅᑳᖏᓐᓂᒃ ᐱᖁᔭᓂᒡᓗ ᐃᓕᓮᔨᓂᒃ, ᐃᖅᑲᖅᑐᐃᔨᓕᒫᓂᒡᓗ. ᔩᓱᓯᓗ ᕿᓚᒃᓱᖅᐹᑦ, ᐊᐅᓪᓚᕈᑎᓪᓗᒍᓗ, ᐰᓛᑑᓯᒧᓪᓗ ᐂᑦᑑᑎᒋᕚᑦ. 
2ᐰᓛᑑᓯᐅᑉ ᔩᓱᓯ ᐊᐱᕆᕚ, “ᔫᑎᑦ ᐊᖓᔪᖅᑳᖅᔪᐊᕆᕚᑏᑦ?”
3ᑐᓂᕐᕈᓯᖅᑎᑦᓯᔩᓪᓗ ᐊᖓᔪᖅᑳᖏᑕ ᔩᓱᓯ ᐊᑭᕋᖅᑐᖅᐹᑦ ᓱᓇᑐᐃᓐᓇᕐᖕᓄᑦ ᐊᑦᔨᒌᖏᑦᑐᓄᑦ. 
4ᐰᓛᑑᓯᐅᑉ ᑕᕝᕙ ᐊᐱᕆᒃᑲᓐᓂᖅᐹ, “ᑭᐅᑦᔪᑎᒃᓴᖃᓐᖏᓚᑏᑦ? ᖃᓄᑐᐃᓐᓇᖅ ᐊᑭᕋᖅᑐᖅᑕᐅᓂᕐᖕᓄᑦ?”
5ᔩᓱᓯᓕ ᓱᓕ ᑭᐅᓐᖏᓚᖅ, ᑕᕝᕙ ᐰᓛᑑᓯ ᐊᖏᔪᒥᒃ ᑲᒪᓂᐊᖅᐳᖅ.
6ᖄᖏᖅᑕᐅᕕᒡᓕ ᓇᓪᓕᐅᑎᔭᕌᖓᑦ, ᐰᓛᑑᓯ ᐱᐅᓯᖃᖅᐸᒃᐳᖅ ᑎᒍᔭᐅᓯᒪᔪᑦ ᐃᓚᖓᓐᓂᒃ ᐊᓂᑎᑦᓯᕙᒡᓗᓂ, ᐃᓄᐃᑦ ᐊᓂᑎᑕᐅᑯᔭᖓᓐᓂᒃ. 
7ᑍᑦᓱᒪᓂᓕ ᑎᒍᔭᐅᓯᒪᔪᖃᓚᐅᖅᐳᖅ ᐸᕋᐹᓯᒥᒃ ᐊᑎᓕᖕᒥᒃ ᑖᓐᓇ ᑎᒍᔭᐅᓚᐅᖅᑐᖅ ᐃᓄᖕᒥᒃ ᐱᔮᕆᓪᓗᓂ ᑐᖁᑦᓯᓚᐅᕐᖕᒪᑦ ᐱᕋᔭᒃᓗᑎᒃ ᐅᐃᒪᔮᖅᑐᐊᓘᑎᓪᓗᒋᑦ. 
8ᐃᓄᒐᓴᒡᔪᐊᓪᓕ ᐰᓛᑑᓯᒧᐊᖅᓗᑎᒃ ᐊᐱᕆᓚᐅᖅᐳᑦ ᐱᔪᒪᔭᒥᖕᓂᒃ ᐱᐅᓯᕆᓲᖓᓂᒃ ᐊᑐᖅᑎᑕᐅᔪᒪᓪᓗᑎᒃ. 
9ᑕᕝᕙ ᐰᓛᑑᓯᐅᑉ ᐅᖃᐅᑎᕔᑦ, “ᔫᑎᑦ ᐊᖓᔪᖅᑳᖅᔪᐊᖓᓐᓂᒃ ᐊᐅᓪᓚᖅᑎᑦᓯᖁᕕᓯᓐᖔ?” 
10ᖃᐅᔨᒪᑦᓯᐊᕋᓗᐊᖅᓗᓂ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᑦ ᐰᓛᑑᓯᒧᐊᕈᑦᔨᓚᐅᕐᖕᒪᑕ ᔩᓱᓯᒥᒃ ᓵᓐᖓᔭᑑᔪᒪᓂᕐᖕᒧᑦ.
11ᑐᓂᕐᕈᓯᖅᑎᑦᓯᔩᓪᓕ ᐊᖓᔪᖅᑳᖏᑦ ᐃᓄᒐᓴᒡᔪᐊᓂᒃ ᐃᓱᒻᒥᖅᑐᐃᓚᐅᖅᐳᑦ ᐸᕋᐹᓯᒥᒃ ᐃᓄᐃᑦ ᐱᔪᒪᖔᖁᓪᓗᒋᑦ ᑖᓐᓇ ᐊᓂᑎᑕᐅᖔᖁᓪᓗᒍ. 
12ᐰᓛᑑᓯᓕ ᐃᓄᖕᓄᑦ ᐅᖃᒃᑲᓐᓂᕆᕗᖅ, “ᖃᓄᖅᓕ ᐅᕙᓐᓄᑦ ᐱᓂᐊᖅᕕᐅᖁᕕᓯᐅᒃ ᔫᑎᑦ ᐊᖓᔪᖅᑳᖅᔪᐊᖓᓐᓂᒃ ᑍᔭᓯ?”
13ᐃᓄᐃᑦ ᕾᒐᓛᖅᓕᖅᐳᑦ, “ᑭᑭᐊᒃᑐᖅᑕᐅᓕ!”
14ᐰᓛᑑᓯᐅᑉ ᐊᐱᕆᕔᑦ, “ᓱᖕᒪᑦ, ᖃᓄᖅ ᐱᐅᖏᑦᑐᒥᒃ ᐱᓯᒪᖕᒪᑦ?”
15ᐰᓛᑑᓯᓕ, ᐃᓄᒐᓴᒡᔪᐊᓂᒃ ᓈᒻᒪᒃᓴᖅᑎᑦᓯᔪᒪᒐᒥ, ᐸᕋᐹᓯ ᐊᓂᑎᑉᐹ ᑎᒍᔭᐅᓯᒪᕕᖕᒥᑦ; ᔩᓱᓯᓗ ᑏᒐᖅᑐᖅᑕᐅᖁᓚᐅᖅᓗᒍ, ᐂᑦᑑᑎᒋᕚ ᑭᑭᐊᒃᑐᖅᑕᐅᖁᓪᓗᒍ.
16ᑕᕝᕙ ᐅᓇᑕᖅᑐᒃᓮᑦ ᔩᓱᓯ ᐊᐅᓚᑦᓯᔨᐅᑉ ᐃᒡᓗᖅᔪᐊᖓᑕ ᐊᓃᖅᕕᖓᓄᐊᕈᑎᕚᑦ, ᐅᓇᑕᖅᑐᒃᓴᓕᒫᓪᓗ ᐃᓚᒋᔭᑎᒃ ᑕᕝᕗᖓ ᕾᖁᕔᑦ. 
17ᔩᓱᓯᓗ ᐅᓕᒡᔪᐊᒥᒃ ᐊᐅᐸᓪᓚᕆᒃᑐᒥᒃ ᐊᑎᑎᑉᐹᑦ; ᓂᐊᖂᑎᒃᓴᖓᓂᒡᓗ ᐋᖅᑭᒃᓱᐃᒐᒥᒃ ᑲᑭᓪᓚᐅᑎᓕᒡᓂᒃ, ᔩᓱᓯᐅᑉ ᓂᐊᖁᐊᓄᑦ ᐃᓕᕚᑦ. 
18ᓂᓪᓕᐅᑎᖃᑦᑕᓕᖅᐹᓪᓗ: “ᓂᖅᑐᖅᑕᐅᓕ ᔫᑎᑦ ᐊᖓᔪᖅᑳᖅᔪᐊᖓᑦ!”
19ᓂᐊᖁᐊᒍᓪᓗ ᕿᔪᖕᒧᑦ ᓱᓪᓗᓕᖕᒧᑦ ᐊᓇᐅᓕᖅᐹᑦ, ᑎᕝᕗᓗᒃᐹᓪᓗ, ᓵᖓᓄᓪᓗ ᓰᖅᑯᖅᕕᒋᕚᑦ, ᐅᑯᕕᒋᓪᓗᒍᓗ. 
20ᒥᑕᐅᑎᒋᔭᕇᕋᒥᑦᔪᒡᓗ, ᐅᓕᒡᔪᐊᖅ ᐊᐅᐸᓪᓚᕆᒃᑐᖅ ᐲᖅᐹᑦ ᐊᓐᓄᕌᖏᓐᓂᒡᓗ ᓇᖕᒥᓂᖏᓐᓂᒃ ᐊᑎᑎᒃᑭᕚᑦ. ᑕᓯᐅᓕᖅᐹᓪᓗ ᑕᕝᕙᓐᖓᑦ ᑭᑭᐊᒃᑐᕆᐊᖅᑐᓕᖅᓗᒍ.
21ᐊᖅᑯᑖᓂᓕ ᑲᑎᓯᕗᑦ, ᓄᓇᓕᖕᓄᑦ ᑎᑭᓕᖅᑐᒥᒃ, ᐅᓇᑕᖅᑐᒃᓮᓪᓗ ᐃᓱᒪᓯᐅᖏᑦᓯᐊᖅᓗᒍ ᐊᒡᔭᖅᓯᑎᑉᐹᑦ ᔩᓱᓯᐅᑉ ᓴᓐᓂᖓᔪᓕᒃᓴᖓᓂᒃ; ᑖᓐᓇ ᓮᒨᓂᒥᒃ ᐊᑎᖃᖅᐳᖅ ᓮᕆᓂᒥᐅᑕᖅ, ᐊᓕᒃᔮᓐᑐᕋᐅᑉ ᕉᕙᓯᐅᓪᓗ ᐊᑖᑕᖓ. 
22ᔩᓱᓯᓗ ᖃᖅᑲᒧᐊᕈᑎᕚᑦ ᒎᓪᒑᑕᒧᑦ, ᑖᑦᓱᒪ ᖃᖅᑲᐅᑉ ᐊᑎᖓ ᑐᑭᓕᒃ, “ᓂᐊᖁᕕᓂᖅᑕᓕᒃ.” 
23ᑕᕝᕙᓂᓗ ᐃᒥᖅᑎᑕᐅᓇᓱᐊᖅᐳᖅ ᕔᓂᒥᒃ ᐃᓚᖃᖅᑐᒥᒃ ᒨᕋᒥᒃ;+ ᔩᓱᓯᐅᓪᓕ ᐃᒥᕈᒪᓐᖏᓛ. 
24ᑭᑭᐊᒃᑐᕇᕋᒥᑦᔪᒡᓗ, ᐊᓐᓄᕌᖏᑦ ᐱᑖᕆᕔᑦ, ᓇᓚᐅᓵᕈᑎᒧᑦ ᑐᑭᑖᕈᑎᖃᖅᓱᑎᒃ ᓇᓪᓕᐊᑦᑕ ᐱᑖᕆᓂᐊᕐᖕᒪᖔᒋᑦ. 
25ᐅᓪᓛᑯᓪᓗ 9-ᒧᐊᖅᑎᓪᓗᒍ, ᔩᓱᓯ ᑭᑭᐊᒃᑐᖅᑕᐅᓚᐅᖅᐳᖅ. 
26ᐸᓯᒃᓯᕈᑎᒥᖕᓂᒡᓗ ᓇᓗᓁᖅᓯᓇᓱᐊᖅᓗᑎᒃ ᐊᒡᓚᒃᓯᒪᔪᖃᓚᐅᖅᐳᖅ ᐃᒫᒃ: “ᔫᑎᑦ ᐊᖓᔪᖅᑳᖅᔪᐊᖓᑦ.” 
27ᐅᓇᑕᖅᑐᒃᓮᓪᓗ ᑭᑭᐊᒃᑐᐃᓚᐅᕆᕗᑦ ᐊᖑᑏᖕᓂᒃ ᒪᕐᕉᖕᓂᒃ ᐱᕋᔮᖕᓂᒃ, ᐂᑉᐹ ᑕᓕᖅᐱᐊᓄᑦ ᐂᑉᐹᓗ ᓴᐅᒥᐊᓄᑦ. 
29ᐃᓄᐃᓪᓗ ᓴᓐᓂᖓᔪᓕᐅᑉ ᓴᓂᐊᒎᖅᑐᑦ, ᓂᐊᖁᕐᖕᒥᖕᓂᒃ ᐃᓕᕿᑕᒫᖅᓗᑎᒃ ᐅᖃᖅᐳᑦ, “ᐋᕼᐊ! ᑐᒃᓯᐊᖅᕕᒡᔪᐊᕐᖕᒥᒃ ᓱᕅᓂᐊᓚᐅᖅᑐᑎᑦ ᓴᓇᖕᒥᓗᒍᓗ ᐅᓪᓗᓂᒃ ᐱᖓᓱᓂᒃ, 
30ᐊᑏ ᐃᓕᖕᓂᒃ ᐱᐅᓕᓕᕆᑦ, ᓴᓐᓂᖓᔪᓕᖕᒥᓪᓗ ᐊᖅᑲᖅᓗᑎᑦ!”
31ᑐᓂᕐᕈᓯᖅᑎᑦᓯᔩᑦᑕᐅᖅ ᐊᖓᔪᖅᑳᖏᑦ ᐱᖁᔭᓂᒡᓗ ᐃᓕᓮᔩᑦ ᔩᓱᓯᒥᒃ ᒥᑕᐅᑎᖃᕆᕗᑦ ᐃᒻᒥᖕᓄᑦ ᐅᖃᖃᑕᐅᑎᓪᓗᑎᒃ, “ᐊᓯᒥᓂᒃ ᐱᐅᓕᒃᓯᓚᐅᖅᐳᖅ; ᐃᒻᒥᓂᒡᓕ ᐱᐅᓕᔪᓐᓇᓐᖏᓚᖅ. 
32ᐊᑏ ᙭ᔅᑑᓯ, ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦ, ᒫᓐᓇ ᓴᓐᓂᖓᔪᓕᖕᒥᑦ ᐊᖅᑲᓕᖅᓕ, ᑕᑯᓗᑕ ᐅᒃᐱᓕᕐᖕᓂᐊᕋᑦᑕ.” ᑭᑭᐊᒃᑐᖅᑕᐅᖃᑎᒋᓯᒪᔭᖏᒃᑕᑦᑕᐅᖅ ᔩᓱᓯ ᒥᑕᐅᑎᒋᒋᕚᒃ.
33ᐅᓪᓗᖅᓗ ᕿᑎᕋᓕᖅᑎᓪᓗᒍ, ᓄᓇᓕᒫᖅ ᑖᖅᑐᖅᔪᐊᕐᖕᒧᑦ ᑎᑭᑕᐅᓚᐅᖅᐳᖅ ᐃᑲᕐᕋᑦ ᐱᖓᓱᑦ ᓈᓪᓗᒋᑦ. 
34ᓯᕿᓐᖑᔭᖅ 3-ᒧᐊᖅᑎᓪᓗᒍ ᔩᓱᓯ ᓂᐱᖁᖅᑐᓪᓗᓂ ᕾᒐᓛᖅᐳᖅ, “ᐃᓗ-ᐃ, ᐃᓗ-ᐃ, ᓛᒪ ᓴᐸᖅ-ᑖᓃ?” ᐃᒫᒃ ᑐᑭᓕᒃ, “ᒎᑎᒐ, ᒎᑎᒐ, ᓲᖅ ᕿᒪᒃᐱᖔ?”
35ᐃᓄᐃᓪᓗ ᐃᓚᖏᑦ ᑕᕝᕙᓃᑦᑐᑦ ᑐᓴᕋᒥᑦᔪᒃ ᐅᖃᖅᐳᑦ, “ᑕᑯᒋᑦ, ᐃᓔᑦᔭᒥᒃ ᕾᖁᔨᓕᖅᐳᖅ.” 
36ᐃᓚᖓᓪᓕ ᑕᕝᕙᓃᑦᑐᖅ ᐅᓪᓚᒃᓯᕗᖅ, ᔩᓱᓯᐅᓪᓗ ᓵᖓᓄᐊᖅᓗᓂ ᐳᕙᐅᔭᕐᖕᒥᒃ ᕔᓂᒥᒃ ᐃᑦᓴᒃᑎᖅᓯᒪᔪᒥᒃ ᑎᒍᓯᕗᖅ, ᕿᔪᑯᑖᒧᓪᓗ ᓱᓪᓗᓕᖕᒧᑦ ᐃᓕᓪᓗᓂᐅᒃ ᔩᓱᓯᐅᑉ ᖃᓂᖓᓄᐊᖅᐹ ᐅᖃᖅᓗᓂ, “ᐊᑏ, ᑕᑯᓐᓇᓕᖅᑕ ᐃᓔᑦᔭ ᕾᓂᐊᕐᖕᒪᖔᑦ ᑖᑦᓱᒥᖓ ᐊᖅᑲᖅᑎᑦᓯᒋᐊᖅᑐᖅᓗᓂ.”
37ᔩᓱᓯᓗ ᓂᐱᖅᑯᖅᑐᓪᓗᓂ ᓂᓪᓕᖅᐳᖅ, ᐊᓂᕐᖕᓂᖃᕈᓐᓃᖅᓗᓂᓗ.
38ᑐᒃᓯᐊᖅᕕᒡᔪᐊᕐᖕᒦᑦᑐᖅᓗ ᑖᓗᑕᖅᔪᐊᖅ ᖁᐱᕗᖅ ᒪᕐᕉᓕᓪᓗᓂ, ᖁᓛᓂᑦ ᐊᑖᓄᑦ ᑎᑭᓪᓗᒍ. 
39ᐅᓇᑕᖅᑐᒃᓮᓪᓕ ᐊᖓᔪᖅᑳᖓᑦ ᓴᓐᓂᖓᔪᓕᐅᑉ ᓯᕗᕌᓂ ᓇᖏᖅᑐᖅ, ᑕᑯᒐᒥ ᔩᓱᓯᐅᑉ ᑐᖁᓕᖅᓗᓂ+ ᖃᓄᐃᓐᓂᖓᓂᒃ. ᐅᖃᖅᐳᖅ, “ᓱᓕᔪᒥᒃ ᐊᖑᑦ ᑖᓐᓇ ᒎᑎᐅᑉ ᐃᕐᖕᓂᕆᕚ!”
40ᐊᕐᖕᓁᓪᓕ ᑕᕝᕙᓃᓚᐅᕆᕗᑦ ᓴᓐᓂᖓᔪᓕᐅᑉ ᐅᖓᓯᒋᔭᖓᓂ ᑕᑯᓐᓈᖅᑐᑦ, ᐅᑯᐊ, ᒥᐊᕆ ᒫᒃᑕᓖᓂ, ᒥᐊᕆᓗ ᔧᒥᓯᐅᑉ ᓄᑲᖅᓯᐅᑉ ᔫᓯᐅᓪᓗ ᐊᓈᓇᖓ, ᓴᓗᒥᓗ. 
41ᑖᒃᑯᐊ ᔩᓱᓯᒥᒃ ᒪᓕᓚᐅᖅᑐᑦ ᒐᓕᓕᐊᒦᑎᓪᓗᒍ ᓱᓕ ᐱᔨᒃᓯᕋᒃᐸᒡᓗᒍᓗ; ᐊᕐᖕᓁᓪᓗ ᐊᓯᖏᑦ ᐅᓄᖅᑐᑦ ᔩᓱᓯᒥᒃ ᒪᓕᓚᐅᕐᖕᒥᔪᑦ ᔪᕉᓴᓚᒧᐊᖅᑎᓪᓗᒍ ᑕᕝᕙᓃᓚᐅᕆᕗᑦ.
42ᐅᓐᓄᓕᖅᑎᓪᓗᒍᓗ ᐅᓪᓗᖅ ᑖᓐᓇ ᐅᐸᓗᖕᒊᔭᖅᕕᐅᖕᒪᑦ, ᖃᐅᑐᐊᖅᐸᑦ ᓴᐸᑎᐅᓂᐊᓕᕐᖕᒪᑦ, 
43ᔫᓯᐱ ᐊᕆᒪᑎᐊᒥᐅᖅ ᑎᑭᑉᐳᖅ, ᑖᓐᓇᓗ ᐱᔪᓐᓇᑦᓯᐊᕐᖕᓂᖓᓄᑦ ᐃᒃᐱᒋᔭᐅᑦᓯᐊᖅᐳᖅ ᐃᓚᒋᔭᐅᓪᓗᓂᓗ ᐃᖅᑲᖅᑐᐃᔨᐅᕙᒃᑐᓄᑦ, ᑖᓐᓇᓗ ᓂᕆᐅᖕᓂᖃᕆᕗᖅ ᒎᑎᐅᑉ ᐊᑕᓂᐅᕕᖓᓂᒃ, ᑖᓐᓇ ᓯᕘᕋᓇᓂ ᐰᓛᑑᓯᒧᐊᓚᐅᖅᐳᖅ, ᕿᓄᕕᒋᓪᓗᒍᓗ ᔩᓱᓯᐅᑉ ᑎᒥᖓᓂᒃ. 
44ᐰᓛᑑᓯᓗ ᑐᓴᕋᒥ ᔩᓱᓯᐅᑉ ᑐᖁᔭᕇᕐᖕᓂᖓᓂᒃ ᖁᐊᖅᓵᖅᐳᖅ; ᐅᓇᑕᖅᑐᒃᓮᓪᓗ ᐊᖓᔪᖅᑳᖓᓐᓂᒃ ᕾᖁᔨᓪᓗᓂ ᐊᐱᕆᕚ, ᔩᓱᓯ ᑐᖁᔭᕇᕐᖕᒪᖔᑦ. 
45ᐅᓇᑕᖅᑐᒃᓮᓪᓕ ᐊᖓᔪᖅᑳᖓᑦᑕ ᐅᖃᐅᓯᕆᔭᖏᓐᓂᒃ ᑐᓴᕋᒥ ᑐᖁᓂᕋᕐᖕᒪᒍ, ᐰᓛᑑᓯᐅᑉ ᔩᓱᓯᐅᑉ ᑎᒥᖓ ᔫᓯᐱᒧᑦ ᐱᔭᐅᖁᓕᖅᐹ. 
46ᔫᓯᐱᓗ ᖃᓪᓗᓈᖅᑕᒥᒃ ᐃᒻᒧᑎᒃᓴᒥᒃ ᓇᒃᓴᕋᒥ, ᔩᓱᓯᐅᑉ ᑎᒥᖓ ᓴᓐᓂᖓᔪᓕᖕᒥᑦ ᐊᖅᑲᖅᑎᓪᓗᒍ ᐃᒻᒧᓯᖅᐹ, ᐃᓗᕕᕐᖕᒧᐊᖅᓗᒍᓗ ᑖᓐᓇᓗ ᐃᓗᕕᖃᖅᕕᒃ ᕾᖅᑐᒥ ᐃᑎᖅᓴᓕᐅᖅᑕᐅᓯᒪᕗᖅ; ᐃᓗᕕᐅᓪᓗ ᐹᖓ ᐅᔭᕋᒡᔪᐊᕐᖕᒥᒃ ᐊᒃᓴᑳᑎᑦᓯᓪᓗᓂ ᒪᑐᕚ. 
47ᒥᐊᕆ ᒫᒃᑕᓖᓂᓕ, ᒥᐊᕆᓗ ᔫᓯᐅᑉ ᐊᓈᓇᖓ ᑕᑯᓐᓈᖅᐳᒃ ᔩᓱᓯᐅᑉ ᑎᒥᖓ ᓇᒧᑦ ᐃᓕᔭᐅᖕᒪᖔᑦ.
