1ᔩᓱᓯᓕ ᑐᒃᓯᐊᕇᕋᒥ, ᐃᓕᓐᓂᐊᖅᑎᓂ ᐃᓚᒋᓪᓗᒋᑦ ᑕᕝᕙᓐᖓᑦ ᓅᑉᐳᑦ, ᑰᒡᓗ ᑭᑦᑐᕌᓂ ᐃᑳᖅᐹᑦ, ᑕᕝᕙᓂ ᐱᕈᖅᓰᕕᒃᑕᖃᕐᖕᒪᑦ, ᐃᓕᓐᓂᐊᖅᑎᓂᓗ ᐃᓚᒋᓪᓗᒋᑦ ᑕᕝᕗᓐᖓᖅᐳᑦ. 
2ᔫᑕᓯᐅᓪᓕ, ᑖᑦᓱᒪ ᐱᔭᐅᑎᑦᓯᔨᖓᑕ, ᑖᓐᓇ ᐱᕈᖅᓰᕕᒃ ᖃᐅᔨᒪᕚ; ᔩᓱᓯ ᐃᓕᓐᓂᐊᖅᑎᓂ ᐃᓚᒋᓪᓗᒋᑦ ᑕᕝᕙᓂ ᑲᑎᖃᑦᑕᕐᖕᒪᑕ. 
3ᑍᒤᒻᒪᑦ, ᔫᑕᓯ ᑕᕝᕗᖓ ᐱᕈᖅᓰᕕᖕᒧᐊᓕᖅᐳᖅ, ᐅᓇᑕᖅᑐᒃᓴᓂᒃ ᑐᒃᓯᐊᖅᕕᒡᔪᐊᓪᓗ ᖃᐅᔨᓴᖅᑎᖏᓐᓂᒃ ᐃᓚᖃᖅᓗᓂ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᑦᑕ ᐹᕋᓰᓪᓗ ᑎᓕᓯᒪᔭᖏᓐᓂᒃ, ᓇᓂᕉᑎᖃᖅᓗᑎᒃ ᓇᓂᕈᐊᓕᔭᖅᓗᑎᒡᓗ ᓱᒋᐅᓯᔭᖅᓗᑎᒡᓗ. 
4ᔩᓱᓯᓕ, ᑕᒤᓐᓂᒃ ᖃᐅᔨᒪᒐᒥ ᐱᓂᐊᖅᕕᐅᓂᐊᕐᖕᓂᕐᖕᒥᓂᒃ, ᐸᕐᕆᐊᖅᓗᒋᑦ ᐅᖃᐅᑎᕔᑦ, “ᑭᓇᒦᒃ ᕿᓂᖅᐱᓯ?”
5ᑖᒃᑯᐊ ᑭᐅᕚᑦ, “ᔩᓱᓯ ᓈᓴᕇᑎᒥᐅᖅ.”
6ᔩᓱᓯᐅᓪᓕ ᐅᖃᐅᑎᖕᒪᒋᑦ, “ᐅᕙᖓᐅᕗᖓ,” ᑭᖑᑉᐱᐊᕋᒥᒃ ᓂᕕᖅᐳᑦ ᓄᓇᒧᑦ. 
7ᑕᕝᕙ ᔩᓱᓯᐅᑉ ᐊᐱᕆᒃᑲᓐᓂᖅᐰᑦ, “ᑭᓇᒦᒃ ᕿᓂᖅᐱᓯ?”
8ᔩᓱᓯᐅᑉ ᑭᐅᕔᑦ, “ᐅᖃᐅᑎᔭᕇᖅᑲᐅᕙᑦᓯ ᐅᕙᖓᐅᕗᖓ; ᐅᕙᖓᑐᐊᖅ ᕿᓂᕈᑦᓯᓐᖓ, ᐅᑯᐊ ᐃᓚᒋᔭᒃᑲ ᑲᒪᒋᓇᒋᑦ ᐊᐅᓪᓚᖅᓕᑦ.” 
9ᐅᖃᐅᓯᕆᓚᐅᖅᑕᖏᑦ ᓇᓚᐅᑦᓯᖁᓪᓗᒋᑦ ᐃᒤᓕᔪᑦ, “ᐅᕙᓐᓄᑦ ᑐᓂᓚᐅᖅᑕᕐᖕᓂᒃ ᐊᑕᐅᓯᕐᖕᒥᒡᓘᓐᓃᑦ ᐊᓯᐅᔪᖃᓐᖏᓚᖅ.”
10ᑕᕝᕙ ᓮᒨᓂ ᐲᑦᑐᕉᓯ, ᓴᕕᒡᔪᐊᖃᕋᒥ, ᐊᒧᓪᓗᓂᐅᒃ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᑦᑕ ᐱᔨᖓ ᐅᓕᒪᖅᓗᒍ ᓯᐅᑎᖓᑕ ᑕᓕᖅᐱᐊ ᓇᑲᑉᐹ. ᑖᓐᓇᓗ ᐱᔨ ᐊᑎᖃᖅᐳᖅ ᒪᐅᓪᑲᔅᒥᒃ. 
11ᔩᓱᓯᐅᑉ ᐲᑦᑐᕉᓯ ᐅᖃᐅᑎᕚ, “ᓴᕕᒡᔪᐊᑦ ᑮᓁᓕᑕᖓᓄᑦ ᐴᓕᕈᒃ; ᑏᑐᑎᐅᑉ ᐃᒪᖓ ᐊᑖᑕᒪ ᐅᕙᓐᓄᑦ ᕾᑕᖓ ᐃᒥᕆᐊᖃᓐᖏᓚᕌ?”
12ᑕᕝᕙ ᐅᓇᑕᖅᑐᒃᓮᑦ ᐊᖓᔪᖅᑳᖓᑦᑕᓗ ᔫᑎᓪᓗ ᑐᒃᓯᐊᖅᕕᒡᔪᐊᕐᖕᒥ ᖃᐅᔨᓴᖅᑎᖏᑕ ᔩᓱᓯ ᑎᒍᕚᑦ ᕿᓚᒃᓱᖅᓗᒍᓗ. 
13ᓯᕗᓪᓕᕐᖕᒥᒡᓗ ᐋᓇᓯᒧᐊᕈᑎᕚᑦ; ᑬᐊᐹᓯᐅᑉ ᓴᑭᖓᓄᑦ, ᐊᕐᕌᒍᒥ ᑕᒪᑐᒪᓂ ᑐᓂᕐᕈᓯᖅᑎᑦᓯᔨᓄᑦ ᐊᖓᔪᖅᑳᖑᔫᑉ. 
14ᑬᐊᐹᓯ ᑖᓐᓇᐅᕗᖅ ᔫᑎᑦ ᐊᖓᔪᖅᑳᖏᓐᓂᒃ ᐃᓱᒪᑖᖅᑎᑦᓯᓚᐅᖅᑐᖅ ᐃᓄᒃ ᐊᑕᐅᓯᖅ ᑐᖁᑕᐅᒃᐸᑦ ᐱᐅᓂᖅᓴᐅᒐᔭᕐᖕᓂᕋᖅᓗᓂᐅᒃ ᐃᓅᖃᑎᒌᓕᒫᑦ ᐱᑦᔪᑎᒋᓗᒋᑦ.
15ᓮᒨᓂᓕ ᐲᑦᑐᕉᓯ ᐃᓕᓐᓂᐊᖅᑎᐅᖃᑎᖓᓗ ᔩᓱᓯᒥᒃ ᒪᓕᒃᐴᒃ. ᐃᓕᓐᓂᐊᖅᑎᓗ ᐲᑦᑐᕉᓯᐅᑉ ᐊᓯᐊ ᖃᐅᔨᒪᔭᐅᒐᒥ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᓐᓄᑦ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᑦᑕ ᐃᒡᓗᖓᑕ ᓯᓚᑖᓄᑦ ᐊᕙᓗᓕᐅᖅᓯᒪᔫᒧᑦ ᐃᑎᖃᑕᐅᕗᖅ ᔩᓱᓯ ᐃᓚᒋᓪᓗᒍ, 
16ᐲᑦᑐᕉᓯᓕ ᐃᑎᖅᑕᖅᕕᐅᑉ ᐅᒃᑯᐊᖓᑕ ᓯᓚᑖᓂ ᓇᖏᖅᐳᖅ. ᐃᓕᓐᓂᐊᖅᑎᓗ ᐊᓯᐊ ᖃᐅᔨᒪᔭᐅᔪᖅ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᓐᓄᑦ, ᐊᓂᒐᒥ ᐊᕐᖕᓇᒥᒃ ᐃᑎᖅᑕᖅᕕᐅᑉ ᐅᒃᑯᐊᖓᓂ ᑲᒪᔨᒥᒃ ᐅᖃᖃᑎᖃᓚᐅᖅᓗᓂ, ᐲᑦᑐᕉᓯ ᐃᑎᖅᑎᑉᐹ. 
17ᑕᕝᕙ ᐊᕐᖕᓇᖅ ᐃᑎᖅᑕᖅᕕᐅᑉ ᐅᒃᑯᐊᖓᓂ ᑲᒪᔨ ᐲᑦᑐᕉᓯᒧᑦ ᐅᖃᖅᐳᖅ, “ᑖᑦᓱᒪ ᐃᓕᓐᓂᐊᖅᑎᖏᓐᓄᑦ ᐃᓚᒋᔭᐅᓐᖏᓚᑏᑦ?”
18ᓯᓚ ᓂᒡᓚᓱᓕᕐᖕᒪᑦ, ᐱᔩᑦ ᑐᒃᓯᐊᖅᕕᒡᔪᐊᕐᖕᒥᓗ ᖃᐅᔨᓴᖅᑏᑦ ᕿᔪᒃᓴᓂᒃ ᐃᑭᑦᓯᓚᐅᖅᐳᑦ ᐊᕙᑖᓂᓗ ᓇᖏᖅᓗᑎᒃ, ᐅᖅᑰᓯᑦᑎᕋᓱᐊᖅᐳᑦ; ᑕᕝᕙ ᐲᑦᑐᕉᓯ ᓇᖏᖃᑕᐅᓕᕆᕗᖅ, ᐃᑯᒪᔫᑉ ᓴᓂᐊᓂ ᐃᒻᒥᓂᒃ ᐅᖅᑰᓯᑦᑎᕋᓱᐊᕆᓪᓗᓂ.
19ᑐᓂᕐᕈᓯᖅᑎᑦᓯᔩᓪᓕ ᐊᖓᔪᖅᑳᖓᑦᑕ ᔩᓱᓯ ᐊᐱᖅᓱᓕᖅᐹ ᐃᓕᓐᓂᐊᖅᑎᖏᑕ ᒥᒃᓵᓄᑦ ᐊᔪᕆᖅᑐᐃᖃᑦᑕᕐᖕᓂᖓᓂᒡᓗ. 
20ᔩᓱᓯᐅᑉ ᑭᐅᕚ, “ᑍᒪᓐᖓᑦ ᐃᔨᖅᓯᒪᓇᖓ ᐃᓄᓕᒫᓄᑦ ᐅᖃᓪᓚᖃᑦᑕᓚᐅᖅᐳᖓ; ᐊᔪᕆᖅᑐᐃᖃᑦᑕᓚᐅᖅᐳᖓᓗ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖏᓐᓂ ᑐᒃᓯᐊᖅᕕᒡᔪᐊᒥᓗ, ᔫᑎᓕᒫᑦ ᑲᑎᕕᒋᕙᒃᑕᖏᓐᓂ; ᐃᔨᕋᖅᑐᖅᓗᖓᓗ ᐅᖃᓪᓚᓚᐅᖅᓯᒪᓇᖓ. 
21ᓱᓇᒥᒃ ᑐᑭᓯᕕᒋᔪᒪᕕᖔ? ᐃᓄᐃᑦ ᐊᐱᖅᓱᓚᐅᒃᑭᑦ ᐅᕙᓐᓂᒃ ᑐᓵᖃᖅᑕᓚᐅᖅᑐᑦ ᐅᖃᐅᓯᕆᖃᑦᑕᓚᐅᖅᑕᓐᓂᒃ; ᖃᐅᔨᒪᖕᒪᑕ ᖃᓄᖅ ᐅᖃᐅᓯᖃᖃᑦᑕᓚᐅᕐᖕᒪᖔᕐᖕᒪ.”
22ᔩᓱᓯᓕ ᑍᒫᒃ ᐅᖃᕐᖕᒪᑦ, ᖃᐅᔨᓴᖅᑏᑦ ᐃᓚᖓᑦᑕ ᐅᓗᐊᖓᒍᑦ ᐸᑎᒃᓗᓂᐅᒃ ᐅᖃᐅᑎᕚ, “ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᑦ ᑍᒫᒃ ᑭᐅᒪᔭᒃᓴᕆᕕᐅᒃ?”
23ᔩᓱᓯᐅᑉ ᑭᐅᕚ, “ᓈᒻᒪᖏᑦᑐᒥᒃ ᐅᖃᕈᒪ, ᓇᓗᓁᖅᓯᔪᖃᓚᐅᖅᓕ ᖃᓄᖅ ᓈᒻᒪᓈᖏᒻᒪᖔᕐᖕᒪ; ᓈᒻᒪᓈᕈᒪᓕ ᐅᖃᐅᓯᕆᔭᓐᓂᒃ, ᓱᖕᒪᑦ ᐸᑎᒃᐱᖔ?”
24ᑕᕝᕙ ᐋᓇᓯᐅᑉ ᐊᓂᖁᓕᖅᐹ ᕿᓚᒃᑕᐅᓯᒪᑎᓪᓗᒍ ᑬᐊᐹᓯᒧᓪᓗ ᐋᑕᐅᖁᕙ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᓐᓄᑦ.
25ᓮᒨᓂᓕ ᐲᑦᑐᕉᓯ ᓱᓕ ᐃᑯᒪᔫᑉ ᓴᓂᐊᓂ ᓇᖏᖅᐳᖅ ᐅᖅᑰᓯᑦᑎᕋᓱᐊᖅᓗᓂ. ᑕᕝᕙ ᐅᖃᐅᑎᕚᑦ, “ᑖᑦᓱᒪ ᐃᓕᓐᓂᐊᖅᑎᖏᑕ ᐃᓚᒋᓐᖏᓛᑏᑦ?”
26ᑐᓂᕐᕈᓯᖅᑎᑦᓯᔩᓪᓕ ᐊᖓᔪᖅᑳᖓᑦᑕ ᐱᔨᖏᑕ ᐃᓚᖓᑦ, ᐱᕈᖅᓰᕕᖕᒥ ᐲᑦᑐᕉᓯᐅᑉ ᓯᐅᑎᖓᒍᑦ ᓇᑲᖅᑲᐅᔭᖓᑕ ᐃᓚᖓ, ᐅᖃᖅᐳᖅ. “ᑕᑯᖅᑲᐅᓐᖏᓚᒌᑦ? ᑖᑦᓱᒥᖓ ᐃᓚᖃᖅᑎᓪᓗᑎᑦ ᐱᕈᖅᓰᕕᖕᒥ?”
27ᑕᕝᕙ ᐲᑦᑐᕉᓯ ᓴᒡᓗᒃᑲᓐᓂᕆᕗᖅ; ᑕᕝᕔᓐᓇᖅᓗ ᐊᖑᑎᕕᐊᖅ ᓂᓪᓕᖅᐳᖅ.
28ᑕᕝᕙ ᔩᓱᓯ ᑬᐊᐹᓯᐅᑉ ᐃᒡᓗᖓᓂᑦ ᐋᑕᐅᓕᕆᕗᖅ ᕉᒪᒥᐅᑦ ᐊᐅᓚᑦᓯᔨᖓᑦᑕ ᐃᒡᓗᖅᔪᐊᖓᓄᑦ. ᐅᓪᓛᒻᒪᕆᐅᓕᖅᑎᓪᓗᒍ. ᔫᑎᓪᓕ ᐊᖓᔪᖅᑳᖏᑦ ᑕᕝᕗᖓ ᐃᑎᖃᑕᐅᓐᖏᓚᑦ, ᐅᒃᐱᕐᖕᓂᒃᑯᑦ ᐱᐅᓯᕐᖕᒥᒍᑦ ᓴᓗᒤᓕᑎᑕᐅᔪᒪᓇᑎᒃ, ᖄᖏᖅᑕᐅᕕᒃᓯᐅᑎᒥᒃ ᓂᕆᖃᑕᐅᔪᓐᓇᕈᒪᓂᕐᖕᒧᑦ. 
29ᑕᕝᕙ ᐰᓛᑑᓯᐅᑉ ᐊᓂᕕᒋᓪᓗᒋᑦ ᐅᖃᐅᑎᕔᑦ, “ᓱᓇᒥᒃ ᐸᓯᒃᓯᕈᑎᖃᖅᐱᓰ? ᐊᖑᒻᒧᑦ ᐆᒧᖓ?”
30ᑖᒃᑯᐊ ᑭᐅᕗᑦ, “ᐅᓇ ᐱᐅᖏᑦᑐᓕᔨᐅᖏᑉᐸᑦ, ᐃᓕᖕᓄᐊᕈᑎᒐᔭᓐᖏᓚᕗᑦ.”
31ᐰᓛᑑᓯᐅᑉ ᐅᖃᐅᑎᕔᑦ, “ᓇᖕᒥᓂᖅ ᑎᒍᓕᖅᓯᐅᒃ ᐃᖅᑲᖅᑐᖅᓗᒍᓗ ᓇᖕᒥᓂᖅ ᐱᖁᔭᓯ ᒪᓕᒡᓗᒋᑦ.”
32ᑕᒪᓐᓇ ᐱᓂᐊᕐᖕᓂᐅᓚᐅᖅᐳᖅ ᔩᓱᓯᐅᑉ ᐅᖃᐅᓯᕆᓚᐅᖅᑕᖏᑕ ᓇᓚᐅᑦᓯᓂᖏᑦ ᓴᖅᑭᑎᑕᐅᖁᓪᓗᒋᑦ ᖃᓄᐃᓕᐅᖅᑕᐅᓗᓂ ᑐᖁᑎᑕᐅᓛᕐᖕᒪᖔᕐᖕᒥ.
33ᐰᓛᑑᓯᓕ ᐃᒡᓗᖅᔪᐊᕐᖕᒧᑦ ᐃᑎᕐᖕᒥᒐᒥ ᔩᓱᓯ ᕾᖁᕚ, ᐅᖃᐅᑎᓪᓗᒍᓗ, “ᔫᑎᑦ ᐊᖓᔪᖅᑳᖅᔪᐊᕆᕚᑏᑦ?”
34ᔩᓱᓯᐅᑉ ᑭᐅᕚ, “ᐃᒻᒥᓂᒃ ᑍᒫᒃ ᑕᒪᑐᒥᖓ ᐅᖃᖅᐲᑦ? ᐅᕝᕙᓗ ᐊᓯᖕᓂᑦ ᑕᒪᑐᒥᖓ ᐅᖃᐅᑦᔭᐅᓐᓂᖅᐱᑦ ᖃᓄᐃᑦᑑᖕᒪᖔᕐᖕᒪ?”
35ᐰᓛᑑᓯᐅᑉ ᑭᐅᕚ, “ᔫᑎᐅᓇᓱᒋᕕᖔ? ᓇᖕᒥᓂᖅ ᐃᓅᖃᑎᖕᓄᑦ ᑐᓂᕐᕈᓯᖅᑎᑦᓯᔩᓪᓗ ᐊᖓᔪᖅᑳᖏᓐᓄᑦ ᑎᒍᔭᐅᓪᓗᑎᑦ ᐅᕙᓐᓄᐊᖅᑕᐅᕗᑎᑦ; ᖃᓄᐃᓕᐅᓚᐅᕋᕕᑦ?”
36ᔩᓱᓯ ᑭᐅᕗᖅ, “ᐊᖓᔪᖅᑲᐅᕕᒐ ᓯᓚᖅᔪᐊᕐᖕᒥᑦ ᑕᒪᑐᒪᖓᑦ ᐱᓐᖏᓚᖅ; ᐊᖓᔪᖅᑲᐅᕕᒐ ᓯᓚᖅᔪᐊᕐᖕᒥᑦ ᑕᒪᑐᒪᖓᑦ ᐱᒃᐸᑦ, ᒪᓕᒃᑎᓐᓂᑦ ᐅᓇᑕᕈᑕᐅᔭᒐᔭᖅᐳᖅ, ᑎᒍᔭᐅᖁᓇᖓ ᔫᑎᑦ ᐊᖓᔪᖅᑳᖏᓐᓄᑦ; ᑍᒤᒻᒪᑦ, ᐊᖓᔪᖅᑲᐅᕕᒐ ᓯᓚᖅᔪᐊᕐᖕᒥᑦ ᑕᒪᑐᒪᖓᑦ ᐱᓐᖏᓚᖅ.”
37ᑕᕝᕙ ᐰᓛᑑᓯᐅᑉ ᐊᐱᕆᕚ, “ᑕᕝᕚ ᐊᖓᔪᖅᑳᖅᔪᐊᖑᕕᑦ?”
38aᑕᕝᕙ ᐰᓛᑑᓯᐅᑉ ᐅᖃᐅᑎᕚ, “ᓱᓇᐅᕚ ᓱᓕᔪᖅ?” ᐰᓛᑑᓯ ᑍᒫᒃ ᐅᖃᕇᕋᒥ, ᐊᓂᓪᓗᓂ ᔫᑎᓄᑦ ᐅᖃᖅᐳᖅ, “ᓱᒋᐊᖅᑕᐅᑦᔪᑎᒃᓴᖓᓂᒃ ᑖᑦᓱᒪ ᓇᓂᓯᓐᖏᓚᖓ.
39ᐱᐅᓯᓯᓕ ᒪᓕᒡᓗᒋᑦ ᑎᒍᔭᐅᓯᒪᔪᑦ ᐃᓚᖓᓐᓂᒃ ᐱᔪᒪᔭᑦᓯᓐᓂᒃ ᐊᑕᐅᓯᕐᖕᒥᒃ ᐊᓂᑎᑦᓯᓲᖑᕗᖓ ᖄᖏᖅᑕᐅᕕᖕᒥᒃ ᓇᓪᓕᐅᓐᓂᖅᓯᐅᓕᕌᖓᑦᓯ; ᔫᑎᑦ ᐊᖓᔪᖅᑳᖅᔪᐊᖓᓐᓂᒃ ᐊᓂᑎᑦᓯᖁᕕᓯᓐᖔ?”
40ᑕᕝᕙ ᕾᒐᓛᓕᖅᐳᑦ, “ᑖᑦᓱᒥᖓᐅᖏᑦᑐᖅ, ᐸᕋᐹᓯᒥᒡᓕ!”
