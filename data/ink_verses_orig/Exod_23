1“ᓱᓕᖏᑦᑐᒥᒃ ᐅᖃᐅᓯᖃᖅᓗᓯ ᐃᓅᖃᑎᑦᓯᓐᓄᑦ ᓯᐊᒻᒪᖅᑎᑦᓯᔪᒃᓴᐅᓐᖏᓚᓯ, ᐸᓯᔭᒃᓴᐅᔪᒥᒡᓗ ᐃᑲᔪᖅᑐᖅᑐᒃᓴᐅᓐᖏᓚᓯ, ᓱᓕᖏᑦᑐᒥᒃ ᖃᐅᔨᓯᒪᓂᕋᕐᖕᓂᑦᓯᓐᓄᑦ. 
2ᐃᓄᒋᐊᖕᓂᖅᓮᑦ ᐅᓄᕐᖕᓂᖅᓴᐅᓂᑐᐃᓐᓇᖏᓐᓄᑦ ᒪᓕᒃᓴᖅᑐᒃᓴᐅᓐᖏᓚᓯ ᓈᒻᒪᖏᑦᑐᒧᑦ ᐱᓇᓱᐊᖅᐸᑕ; ᐅᕝᕙᓘᓐᓃᑦ ᓇᓗᓁᖅᓯᓕᖅᐸᑕ ᐃᓅᖃᑎᒧᑦ ᓈᒻᒪᓈᖏᑦᑐᒥᒃ ᐱᓇᓱᐊᓕᖅᓗᑎᒃ; 
3ᐅᕝᕙᓗ ᐃᓔᓐᓇᖅᓯᐅᕐᖕᓂᕐᖕᒧᑦ ᐃᑲᔪᖅᑐᖏᓐᓂᖅᓴᐅᔪᒃᓴᐅᓐᖏᓚᓯ ᐊᖑᑦ ᐊᔪᖅᓴᖅᑐᖅ ᐃᖅᑲᖅᑐᖅᑕᐅᓕᖅᐸᑦ.
4ᐊᑭᕋᖅᑐᖅᑎᕕᑦ ᐆᒪᔪᖁᑎᖓᓂᒃ ᑕᑯᒍᕕᑦ ᐃᒻᒧᒃᓯᐅᒐᖁᑎᖓᓂᒃ ᓯᐅᑎᖅᑯᖅᑐᔪᖁᑎᖓᓂᒡᓘᓐᓃᑦ ᐃᐱᖅᓯᒪᖏᑦᑐᒥᒃ, ᑕᕝᕙ ᐅᑎᖅᑎᑕᒃᓴᕆᕙᑦ ᐃᓄᐊᓄᑦ. 
5ᖀᒥᒋᔨᕕᑦ ᓯᐅᑎᖅᑯᖅᑐᔪᖁᑎᖓᓂᒃ ᑕᑯᒍᕕᑦ ᓇᖕᒪᒡᓗᓂ ᐅᖁᒤᒃᓴᕐᖕᓂᕐᖕᒧᑦ ᐹᓪᓚᒃᓯᒪᔪᒥᒃ, ᒪᑭᑎᑕᒃᓴᕆᕙᑦ ᐃᑲᔪᖅᓗᒍ; ᓴᓂᖅᑯᑐᐃᓐᓇᖏᓪᓗᒍ.
6ᐃᓅᖃᑎᑦᓯᓐᓄᑦ ᓈᒻᒪᓈᖏᓐᓇᓱᐊᖅᑐᒃᓴᐅᓐᖏᓚᓯ ᐊᔪᖅᓴᕐᖕᓂᖓ ᐱᑦᔪᑎᒋᓗᒍ ᐃᖅᑲᖅᑐᐃᕕᖕᒦᑎᑕᐅᓕᖅᐸᑦ.
7ᓱᓕᖏᑦᑐᒥᒃ ᐸᓯᔭᒃᓴᓐᖑᖅᑎᑦᓯᓇᓱᐊᕐᖕᓂᖅ ᐃᓕᑦᓯᓐᓂᑦ ᐅᖓᓯᒡᓕ, ᐸᓯᔭᒃᓴᐅᖏᑦᑐᒥᒃ ᓈᒻᒪᓈᖅᓯᒪᔪᒥᒡᓗ ᑐᖁᑕᐅᑎᑦᓯᔪᒃᓴᐅᓐᖏᓚᓯ, ᓇᓪᓕᐊᓐᓂᑐᐃᓐᓇᖅ ᓯᕗᓂᖅᓗᓕᖅᑎᑦᓯᓂᐊᖅᐳᖓ ᑍᒫᒃ ᐱᐅᖏᑦᑐᒥᒃ ᐱᔪᖃᖅᐸᑦ. 
8ᓯᓔᕐᕆᒃᓯᓇᓱᐊᖅᑐᓂᒃ ᐃᓚᓕᐅᖅᓯᔪᒃᓴᐅᓐᖏᓚᓯ, ᓯᓔᕐᕆᒃᓯᓂᖅ ᓈᒻᒪᓈᖅᑐᒥᒃ ᑕᑯᓐᓇᕈᓐᓃᖅᑎᑦᓯᖕᒪᑦ ᐸᓯᔭᒃᓴᐅᖏᑦᑐᓪᓗ ᐃᓅᓯᖏᓐᓂᒃ ᓯᖁᒥᑦᓯᓪᓗᓂ.
9ᓄᓇᒋᓐᖏᑕᒥᓃᑦᑐᒥᒃ ᐅᖁᒤᒃᓴᖅᑎᑦᓯᔪᒃᓴᐅᓐᖏᓚᓯ; ᐃᒃᐱᒋᔭᖓᓂᒃ ᖃᐅᔨᒪᒐᑦᓯ, ᓄᓇᒋᓐᖏᑕᑦᓯᓐᓃᓚᐅᕐᖕᒥᒐᑦᓯ ᓄᓇᒥ ᐃᑦᔨᑉᑎᒥ.”
10“ᐊᕐᕌᒍᓂᒃ ᐱᖓᓲᔪᖅᑐᓂᒃ ᓄᓇᖁᑎᑦᓯᓐᓂ ᐱᕈᖅᓰᔪᒃᓴᐅᕗᓯ ᐱᕈᖅᑎᑕᖏᓐᓂᒡᓗ ᑕᕝᕙᓐᖓᑦ ᑲᑎᖅᓱᐃᕙᒡᓗᓯ. 
11ᐊᕐᕌᒍᓪᓕ 7-ᖓᓐᓂ ᓄᓇ ᐱᕈᖅᓰᕕᒃ ᑕᕾᖅᓯᖅᑎᑕᒃᓴᕆᕙᓯ ᑕᕝᕙᓂᓗ ᐱᕈᖅᑐᑦ ᑲᑎᖅᓱᖏᓪᓗᒋᑦ, ᐃᓄᐃᓪᓕ ᐊᔪᖅᓴᑐᑦ ᑕᕝᕙᓐᖓᑦ ᐱᕈᖅᑐᓂᒃ ᓂᕆᔪᓐᓇᖅᐳᑦ, ᑖᒃᑯᐊᓗ ᐊᒥᐊᒃᑯᒋᔭᖏᓐᓂᒃ ᐆᒪᔪᑦ ᓄᔪᐊᖅᑐᑦ ᓂᕆᔪᓐᓇᕆᕗᑦ. ᕔᓂᓕᒃᓴᖁᑎᓯᑦᑕᐅᖅ ᓇᐹᖅᑐᓪᓗ ᐅᖅᓱᒃᓴᓖᑦ ᑍᒪᑦᓮᓐᓇᖅ ᐱᓇᓱᐊᖅᕕᒋᔭᒃᓴᕆᕙᓯ.
12ᐅᓪᓗᓂᒃ ᐱᖓᓲᔪᖅᑐᓂᒃ ᓴᓇᔭᒃᓴᑦᓯᓐᓂᒃ ᓴᓇᔪᒃᓴᐅᕗᓯ, ᐅᓪᓗᓪᓕ 7-ᖓᓐᓂ ᑕᕾᖅᓯᖅᑐᒃᓴᐅᕗᓯ; ᐆᒪᔪᖁᑎᓯᓗ ᐊᖑᓴᓪᓗᐃᑦ ᓯᐅᑎᖅᑯᖅᑐᔪᓪᓗ ᑕᕾᖅᓯᖅᑐᒃᓴᐅᒋᕗᑦ, ᓯᐊᓛᓯᓗ ᕿᑐᕐᖓᖏᓪᓗ ᓄᓇᑐᖃᒥᓃᖏᑦᑐᓪᓗ, ᑕᕾᖅᓯᖅᑐᐃᓐᓇᐅᔪᒃᓴᐅᕗᑦ.
13ᑕᒪᒃᑯᐊ ᐃᓕᑦᓯᓐᓄᑦ ᐅᖃᐅᓯᕆᔭᓕᒫᒃᑲ ᓈᓚᒃᓯᒋᒃ; ᐊᓯᓐᓂᒃ ᒎᑎᐅᓂᕅᔪᒃᓴᐅᓐᖏᓚᓯ ᑐᒃᓯᐊᖅᕕᖃᕐᖕᓂᐊᕋᓯᓗ ᑍᒤᑦᑐᓂᒃ, ᐊᑎᖏᓐᓂᒃ ᐊᒡᓛᑦ ᐅᖃᖅᑐᖃᖅᑐᒃᓴᐅᓐᖏᓚᖅ ᖃᓂᑦᓯᒍᑦ.”
14“ᐊᕐᕌᒍᒥ ᐊᑕᐅᓯᕐᖕᒥ ᐱᖓᓱᐃᖅᑐᖅᓗᓯ ᓇᓪᓕᐅᓐᓂᖅᓯᐅᖅᑐᒃᓴᐅᕗᓯ ᐅᕙᓐᓂᒃ ᐅᐱᒍᓲᑎᒃᓴᐅᔪᓂᒃ. 
15ᐳᕙᓪᓚᖅᓴᐅᑎᖃᖏᑦᑐᒥᒃ ᓂᐊᖂᔭᒥᒃ ᓇᓪᓕᐅᓐᓂᖅᓯᐅᖅᕕᒃ ᓇᓪᓕᐅᓐᓂᖅᓯᐅᖅᑕᒃᓴᕆᕙᓯ; ᑍᒤᖃᑦᑕᖁᓚᐅᕋᑦᓯ, ᐳᕙᓪᓚᖅᓴᐅᑎᖃᖏᑦᑐᒥᒃ ᓂᐊᖂᔭᒥᒃ ᓂᕆᔪᒃᓴᐅᕗᓯ ᐅᓪᓗᓂᒃ 7-ᓂᒃ ᓇᓪᓕᐅᓐᓂᖓ ᓇᓪᓕᐅᑎᔭᕌᖓᑦ ᑕᖅᑭᒥ ᐊᐱᑎᒥ, ᑕᕝᕙᓂ ᓇᓪᓕᐅᓐᓂᕐᖕᒥ ᐃᑦᔨᑉᑎᒥᑦ ᐊᓂᑎᑕᐅᓚᐅᕋᑦᓯ. ᓇᓪᓕᐊᓐᓂᒡᓘᓐᓃᑦ ᐅᕙᓐᓄᑦ ᑐᒃᓯᐊᕆᐊᖅᑐᖃᖅᑐᒃᓴᐅᓐᖏᓚᖅ ᑐᓂᕐᕈᑎᒃᓴᖃᖏᓪᓗᓂ.
16ᐱᕈᖅᑐᓄᑦ ᑲᑎᖅᓱᐃᕕᖕᒥᒃ ᓇᓪᓕᐅᓐᓂᖅᓯᐅᖅᕕᒃ ᓇᓪᓕᐅᓐᓂᖅᓯᐅᖃᑦᑕᒐᒃᓴᕆᕙᓯ; ᐱᕈᖅᓯᐊᑦᓯᓐᓂᑦ ᓯᕗᓪᓕᖅᐹᒥᒃ ᐱᕈᖅᑐᓂᒃ ᑲᑎᖅᓱᐃᓕᕈᑦᓯ.
17ᐊᕐᕌᒍᒥ ᐊᑕᐅᓯᕐᖕᒥ ᐱᖓᓱᐃᖅᑐᖅᓗᑎᒃ ᐊᖑᑎᓕᒫᑦ ᑐᒃᓯᐊᕆᐊᖃᑦᑕᖅᑐᒃᓴᐅᕗᑦ ᐊᑕᓂᕐᖕᒧᑦ ᒎᑎᒧᑦ.
18ᐅᕙᓐᓄᑦ ᑐᓂᕐᕈᓯᐅᑎᒋᔭᕕᑦ ᐊᐅᖓᓂᒃ ᑐᓂᓯᓕᖅᑎᓪᓗᑎᑦ ᓂᐊᖂᔭᒥᒃ ᐳᕙᓪᓚᖅᓴᐅᑎᖃᖅᑐᒥᒃ ᑐᓂᕐᕈᓯᖃᓯᐅᑦᔨᔪᒃᓴᐅᓐᖏᓚᑎᑦ, ᐅᕙᓐᓄᓪᓗ ᓇᓪᓕᐅᓐᓂᖅᓯᐅᕐᖕᓇᐅᑎᓪᓗᒍ ᑐᓂᕐᕈᑕᐅᔫᑉ ᑐᓐᓄᖓᓂᒃ ᐊᒥᐊᒃᑯᑕᖃᖅᑐᒃᓴᐅᓐᖏᓚᖅ ᖃᐅᑎᓪᓗᒍ ᐅᓪᓛᒃᑯᑦ.
19ᐱᕈᖅᓰᕕᖁᑎᕕᑦ ᐱᕈᖅᑎᑕᖏᑕ ᓯᕗᓪᓕᖅᐹᖏᓐᓂᒃ ᑐᓂᓯᔪᒃᓴᐅᕗᑎᑦ ᐊᑕᓂᕐᖕᒧᑦ ᒎᑎᖕᓄᑦ.
20“ᑕᑯᒋᑦ, ᐂᖏᓕᒥᒃ ᑎᓕᓯᕗᖓ ᓯᕗᓂᕐᖕᓄᑦ, ᑖᑦᓱᒧᖓ ᓴᐳᑎᔭᐅᓯᒪᖁᓪᓗᑎᑦ ᐊᖅᑯᑎᖕᓂ ᓄᓇᒧᓪᓗ ᐃᓕᖕᓄᑦ ᐅᐸᓗᖎᖅᓯᒪᔭᓐᓄᑦ ᑎᑭᑦᓱᓐᓇᖁᓪᓗᑎᑦ. 
21ᑖᓐᓇ ᑲᒪᒋᑦᓯᐊᖅᓯᐅᒃ ᐅᖃᐅᓯᖓᓗ ᓈᓚᒡᓗᒍ, ᐊᑭᕋᖅᑐᕐᖕᓂᐊᕋᓯᐅᒃ, ᑎᓕᓯᒪᒐᒃᑯ, ᐊᑭᕋᖅᑐᕈᑦᓯᐅᒃ ᐊᔪᖅᑐᓕᓂᓯ ᐃᓱᒪᒋᔪᓐᓁᕐᖕᓂᐊᖏᒻᒪᒋᑦ. 
22ᓈᓚᖕᓂᐊᕈᑦᓯᐅᒡᓕ ᐅᖃᓯᕆᔭᒃᑲᓗ ᑖᑦᓱᒨᓇ ᐱᓇᓱᐊᕈᑎᒋᓂᐊᕈᑦᓯᐅᒃ, ᑕᕝᕙ ᐊᑭᕋᖅᑐᑎᓯ ᐊᑭᕋᖅᑐᖅᑎᒋᓂᐊᕆᕙᒃᑲ ᐅᓇᖕᒥᔨᓯᓗ ᐅᓇᖕᒥᔨᒋᓗᒋᑦ. 
23ᐂᖏᓕᖁᑎᒐ ᓯᕗᓂᑦᓯᓐᓄᑦ ᑎᓕᓂᐊᖅᐸᕋ, ᑖᑦᓱᒪ ᑕᓯᐅᕐᖕᓂᐊᖅᐹᓯ ᐊᒧᕅᑎᒥᐅᓄᑦ, ᕼᐃᑍᑎᒥᐅᓄᓪᓗ, ᐱᕆᔧᑎᒥᐅᓄᓪᓗ, ᑬᓇᓂᒥᐅᓄᓪᓗ, ᕼᐃᕔᑎᓄᓪᓗ, ᔨᐳᓮᑎᒥᐅᓄᓪᓗ, ᑖᒃᑯᐊᓗ ᓄᖑᑎᓐᓂᐊᖅᐸᒃᑲ. 
24ᑖᒃᑯᐊᓗ ᒎᑎᒋᔭᖏᓐᓄᑦ ᐹᒻᒪᒃᑎᖅᑐᒃᓴᐅᓐᖏᓚᓯ, ᑐᒃᓯᐊᖅᕕᒋᓇᒋᓪᓗ, ᐅᒃᐱᕆᔭᖏᓪᓗ ᒪᓕᖏᓪᓗᒋᑦ, ᐊᑕᖏᓪᓚᕆᒃᑐᒥᒡᓕ ᒎᑎᓐᖑᐊᖁᑎᒋᔭᖏᑦ ᐲᔭᖅᑕᒃᓴᕆᕙᓯ ᓇᐸᔪᖁᑎᒋᔭᖏᓪᓗ ᐅᔭᕅᑦ ᐅᕐᕈᑎᓪᓗᒋᑦ ᓯᖁᒥᑕᒃᓴᕆᕙᓯ. 
25ᐊᑕᓂᖅ ᒎᑎᓯ ᐱᔨᑦᓯᒐᒃᓴᕆᕙᓯ, ᑕᕝᕙ ᓂᕿᒃᓴᓯ ᐃᒥᒃᓴᓯᓗ ᓮᒻᒪᖅᑎᓐᓂᐊᖅᐸᒃᑲ; ᖃᓂᒪᓇᖅᑐᓪᓗ ᐃᓕᑦᓯᓐᓂᑦ ᐲᔭᕐᖕᓂᐊᖅᐸᒃᑲ. 
26ᓄᓇᖕᓂ ᐊᕐᖕᓁᑦ ᑕᒪᐅᓁᓐᓇᖅ ᐃᕐᖕᓂᔪᖃᕐᖕᓂᐊᓐᖏᓚᑦ, ᕿᑐᕐᖏᓱᐃᑦᑐᖅᑕᖃᕐᖕᓂᐊᕋᓂᓗ, ᐊᑯᓂᓗ ᐃᓅᑯᑖᒃᑎᓐᓂᐊᖅᐸᑦᓯ.
27ᐊᑭᕋᖅᑐᖅᑎᓯ ᐅᕙᓐᓂᒃ ᑲᑉᐱᐊᓱᓕᖅᑎᓐᓂᐊᖅᐸᒃᑲ, ᐅᓇᑕᖃᑎᒋᔭᓕᒫᓯᓗ ᓇᓗᓕᕐᖕᓇᖅᑐᒧᑦ ᑎᑭᑕᐅᑎᓐᓂᐊᖅᐸᒃᑲ, ᐊᑭᕋᖅᑐᖅᑎᓯᓗ ᐃᓕᑦᓯᓐᓂᑦ ᕿᒫᑎᓪᓗᒋᑦ. 
28ᐅᐃᒻᒪᖕᓇᖅᑐᐊᓗᖕᒧᑦ ᓇᓗᓕᕐᖕᓇᖅᑐᒧᓪᓗ ᑎᑭᑕᐅᑎᓐᓂᐊᖅᐸᒃᑲ, ᑕᒪᑐᒧᖓᓗ ᕼᐃᕔᑎᒥᐅᑦ ᓄᓇᒥᖕᓂᑦ ᐊᐅᓪᓚᖅᑎᑕᐅᓂᐊᖅᐳᑦ, ᑬᓇᓂᒥᐅᓪᓗ, ᕼᐃᑍᑎᒥᐅᓪᓗ, ᕿᒪᒃᓯᓗᑎᒃ ᐃᓕᑦᓯᓐᓂᒃ. 
29ᐃᓕᑦᓯᓐᓂᓪᓕ ᐊᐅᓪᓚᖅᑎᓐᓂᐊᓐᖏᓚᒃᑲ ᐊᕐᕌᒍᒥ ᐊᑕᐅᓯᕐᖕᒥ, ᓄᓇ ᑕᒪᓐᓇ ᓇᔪᖅᑕᖓ ᐃᓄᖃᕈᓐᓃᕈᓂ ᐆᒪᔪᖃᓗᐊᓕᖁᓇᒍ ᓄᔪᐊᖅᑐᓂᒃ ᐃᓕᑦᓯᓐᓄᑦ ᐊᒡᕕᐊᕋᔭᖅᑐᓂᒃ. 
30ᓱᒃᑬᑦᑐᒥᒃ ᐱᕙᓪᓕᐊᒐᓛᐱᒡᓗᑎᒃ ᐊᐅᓪᓚᖅᑎᑉᐸᓪᓕᐊᓂᐊᖅᐸᒃᑲ ᐃᓕᑦᓯᓐᓂᑦ, ᐃᓕᑦᓯᓗ ᐅᓄᖅᓯᕙᓪᓕᐊᓂᓯ ᒪᓕᒡᓗᒍ ᓄᓇᑖᕈᓐᓇᖅᓯᕙᓪᓕᐊᖁᓪᓗᓯ. 
31ᓄᓇᒋᓂᐊᖅᑕᑦᓯᓗ ᑭᒡᓕᖃᖅᑎᓐᓂᐊᖅᐸᕋ ᐃᒪᕐᖕᒥᑦ ᐊᐅᐸᓗᒃᑕᒥᑦ ᐱᒋᐊᖅᓗᒍ ᐱᓕᔅᑍᓂᐅᑉ ᐃᒪᖓᓄᑦ ᑎᑭᓪᓗᒍ, ᐃᓄᖃᖏᑦᑐᒥᓪᓗ ᐱᒋᐊᖅᓗᒍ ᐃᕗᕅᑎᐅᑉ ᑰᖓᓄᑦ ᑎᑭᓪᓗᒍ; ᑕᒫᓂᓗ ᓄᓇᖃᖅᑐᑦ ᐃᓕᑦᓯᓐᓄᑦ ᑐᓂᓂᐊᖅᐸᒃᑲ, ᐃᓕᑦᓯᓪᓗ ᑕᒫᓐᖓᑦ ᓄᓇᒥᑦ ᐊᓂᑎᓐᓂᐊᖅᐸᓯ. 
32ᑖᒃᑯᓂᖓ ᓱᓇᑐᐃᓐᓇᕐᖕᒧᑦ ᐊᖏᖃᑎᒌᒍᑎᖃᕆᐊᖃᓐᖏᓚᓯ ᐅᕝᕙᓗ ᒎᑎᖏᓐᓄᑦ. 
33ᓄᓇᒋᔭᑦᓯᓐᓂ ᓄᓇᖅᑲᑎᒋᔭᒃᓴᕆᓐᖏᓚᓯ, ᑖᒃᑯᓇᓐᖓᑦ ᐊᔪᖅᑐᓕᑎᑕᐅᖁᓇᓯ ᐅᕙᓐᓄᑦ; ᒎᑎᓐᖑᐊᖏᓐᓂᒃ ᑐᒃᓯᐊᖅᕕᖃᓕᕈᑦᓯ, ᑕᒪᓐᓇ ᖁᓚᕐᖕᓇᒋᑦᓯᐊᖅᑐᒥᒃ ᐃᓕᑦᓯᓐᓄᑦ ᓂᒐᖅᑎᑦᓯᔪᑎᑎᑐᑦ ᑍᒤᓐᓂᐊᖅᐳᖅ.”
