1ᐊᑕᓂᐅᑉ ᒨᓯᓯ ᐅᖃᖅᕕᒋᕚ ᒧᐊᐱᐅᑉ ᓇᑎᕐᖕᓇᖓᓂ ᔪᐊᕐᑕᓂᐅᑉ ᓴᓂᐊᓂᑎᓪᓗᒋᑦ ᔨᕆᑰᑉ ᐊᑭᐊᓂ, ᐅᖃᖅᓗᓂ: 
2“ᐄᓴᕅᓕᒥᐅᑦ ᐱᖁᒃᑭᑦ ᑐᓂᓯᖁᓗᒋᑦ ᓕᕔᑎᓄᑦ ᐃᒡᓗᒐᓴᒡᔪᐊᓂᒃ ᐃᓂᒋᓂᐊᖅᑕᖏᓐᓂᒃ ᓄᓇᖁᑎᑖᕆᔭᖏᓐᓃᑦᑐᓂᒃ, ᓕᕔᑎᓪᓗ ᓄᓇᖁᑎᑖᖅᑎᑦᓴᕆᐊᖃᖅᐸᓯ ᐃᒡᓗᒐᓴᒡᔪᐊᖅᑖᖏᑕ ᖃᓂᒋᔭᖏᓐᓃᑦᑐᓂᒃ. 
3ᐃᒡᓗᒐᓴᒡᔪᐊᓂᒃ ᐃᓂᖃᕐᖕᓂᐊᕐᖕᒪᑕ; ᓄᓇᖓᓂᓗ ᐆᒪᔪᖁᑎᖏᑦ ᐃᒻᒧᖅᓯᐅᒐᖁᑎᖏᑦ, ᐆᒪᔪᖁᑎᖏᑦ ᐅᓄᖅᑐᑦ ᐃᓂᖃᕐᖕᓂᐊᕐᖕᒪᑕ, ᐆᒪᔪᖁᑎᖏᓪᓗ ᓱᓇᑐᐃᓐᓁᑦ. 
4ᐃᒡᓗᒐᓴᒡᔪᐊᖏᑕ ᑭᒡᓕᖓ, ᑐᓂᔭᒃᓴᕆᕙᑦ ᓕᕔᑎᓄᑦ, ᐃᒡᓗᒐᓴᒡᔪᐊᖏᑕ ᐊᕙᓗᖓᓂᑦ ᓯᓚᑖᓄᑦ ᐆᒃᑑᑎᓂᒃ 500-ᓂᒃ ᐊᖏᓂᖃᕆᐊᖃᖅᐳᖅ ᑬᕙᓪᓚᒃᓯᓯᒪᓗᓂ ᐃᒡᓗᒐᓴᖕᓂᒃ ᑲᓱᖅᓗᒍ. 
5ᐆᒃᑐᖅᓯᔭᕆᐊᖃᖅᐳᓯᓗ ᐃᒡᓗᒐᓴᒡᔪᐊᑦ ᓯᕿᓂᖓᑕ ᓄᐃᕕᐊᑕ ᓯᓚᑖᒍᑦ ᐆᒃᑑᑎᓂᒃ 1,000-ᓂᒃ ᓯᕿᓂᖓᓂᓗ 1,000-ᓂᒃ, ᓂᐱᕕᐊᓂᓗ 1,000-ᓂᒃ, ᐅᓐᓄᐊᓪᓗᐊᖓᓂᓗ 1,000-ᓂᒃ. ᐃᒡᓗᒐᓴᒡᔪᐊᑦ ᕿᑎᖓᓃᑦᓴᕆᐊᖃᖅᐳᑦ. ᑖᒃᑯᐊ ᐆᒪᔪᖁᑎᖏᓐᓄᑦ ᐃᓂᒋᔭᐅᓗᑎᒃ ᐃᒡᓗᒐᓴᖏᓐᓂ. 
6ᐃᒡᓗᒐᓴᒡᔪᐊᓂ ᓕᕔᑎᓄᑦ ᑐᓂᓂᐊᖅᑕᑦᓯᓐᓂ ᐃᒡᓗᒐᓴᒡᔪᐊᓂᒃ 6-ᓂᒃ ᓇᓗᓁᖅᓯᔭᕆᐊᖃᖅᐳᓯ, ᓇᓪᓕᐊᑦ ᐱᔮᕆᖏᓪᓗᑎᒃ ᐃᓄᐊᕈᑎᒃ ᕿᒫᕕᒋᔪᓐᓇᖅᑕᖏᓐᓂᒃ. ᐊᒻᒪ ᓱᓕ ᐃᓚᓗᒋᑦ ᐃᒡᓗᒐᓴᒡᔪᐊᓂᒃ 42-ᓂᒃ. 
7ᑲᑎᓪᓗᒋᑦ ᐃᒡᓗᒐᓮᑦ ᓕᕔᑎᓄᑦ ᑐᓂᔭᓯ 48-ᖑᔭᕆᐊᖃᖅᐳᑦ; ᑖᒃᑯᐊ ᐆᒪᔪᖁᑎᖏᑕ ᓄᓇᑖᕆᔭᖏᓐᓄᑦ ᐃᓚᓕᐅᑎᔭᕆᐊᖃᖅᐳᑦ. 
8ᐃᒡᓗᒐᓮᓪᓗ ᑐᓂᔭᓯ ᐄᓴᕅᓕᒥᐅᑦ ᓄᓇᖁᑎᑖᕆᔭᖏᓐᓂᑦ ᐱᔭᕆᐊᖃᖅᐳᑦ; ᑭᖑᕚᖑᖃᑎᒌᓂᑦ ᐅᓄᕐᖕᓂᖅᓴᓂᑦ ᑐᓂᓯᔭᕆᐊᖃᖅᐳᓯ ᐅᓄᕐᖕᓂᖅᓴᓂᒃ; ᑭᖑᕚᖑᖃᑎᒌᓂᓪᓗ ᐅᓄᖏᓐᓂᖅᓴᓂᑦ ᒥᑭᓂᖅᓴᓂᒃ ᑐᓂᓯᔭᕆᐊᖃᖅᐳᓯ. ᑭᖑᕚᖑᖃᑎᒌᓕᒫᑦ ᐊᑐᓂᑦ ᐃᒡᓗᒐᓴᖕᓂᒃ ᑐᓂᓯᔭᕆᐊᖃᖅᐳᑦ ᓕᕔᑎᓄᑦ, ᓄᓇᖁᑎᑖᕆᔭᑎᒃ ᐊᑐᓂᑦ ᐊᖏᓂᖏᑦ ᒪᓕᒡᓗᒋᑦ.”
9ᐊᒻᒪ ᐊᑕᓂᐅᑉ ᒨᓯᓯ ᐅᖃᖅᕕᒋᒋᕚ, ᐅᖃᖅᓗᓂ, 
10“ᐄᓴᕅᓕᒥᐅᑦ ᐅᖃᐅᑎᒃᑭᑦ, ᐃᒤᓕᓗᑎᑦ: ‘ᔪᐊᕐᑕᓂᒥᒃ ᐃᑳᕈᑦᓯ ᓄᓇᒧᑦ ᑬᓇᓂᒧᑦ, 
11ᓇᓗᓁᖅᓯᔭᕆᐊᖃᖅᐳᓯ ᐃᒡᓗᒐᓴᒡᔪᐊᓂᒃ ᕿᒫᕕᒃᓴᐅᔪᓐᓇᕋᔭᖅᑐᓂᒃ, ᓇᓪᓕᐊᑦ ᐃᓄᖕᒥᒃ ᑐᖁᑦᓯᒃᐸᑦ ᐱᔮᕆᖏᓪᓗᓂ ᕿᒫᕕᒋᒐᔭᖅᑕᖓᓂᒃ. 
12ᐃᒡᓗᒐᓮᑦ ᑍᒤᑦᑐᑦ ᕿᒫᕕᒋᒐᔭᕋᑦᓯᐅᒃ ᐊᑭᓂᐊᕋᓱᐊᖅᑐᒥᑦ, ᐃᓄᖕᒥᒃ ᑐᖁᑦᓯᔪᖅ ᑐᖁᑕᐅᑲᐅᑎᒋᖁᓇᒍ ᐃᓅᖃᑎᒌᒡᔪᐊᑦ ᐃᖅᑲᖅᑐᐃᔨᖏᑕ ᓵᖓᓂ ᓇᖏᓚᐅᖅᑎᓐᓇᒍ. 
13ᐃᒡᓗᒐᓮᓪᓗ ᑐᓂᔭᓯ ᐃᓚᖏᓐᓂᒃ, ᐃᒡᓗᒐᓴᖕᓂᒃ ᕿᒫᕕᒃᓴᓂᒃ ᐱᖓᓲᔪᖅᑐᓂᒃ ᐋᖅᑭᒃᓯᔪᒃᓴᐅᕗᓯ. 
14ᐃᒡᓗᒐᓴᖕᓂᒃ ᑍᒤᑦᑐᓂᒃ ᐱᖓᓱᓂᒃ ᐋᖅᑭᓯᔪᒃᓴᐅᕗᓯ ᔪᐊᕐᑕᓂᐅᑉ ᐊᑭᐊᓂ ᑕᒫᓂ ᓇᔪᖅᑕᑦᑎᓐᓂ, ᑬᓇᓂᐅᓪᓗ ᓄᓇᖓᓂ ᐱᖓᓱᓂᒃ ᐃᒡᓗᒐᓴᒡᔪᐊᓂᒃ ᐋᖅᑭᒃᓯᔪᒃᓴᐅᕗᓯ, ᐃᒡᓗᒐᓴᒡᔪᐊᓂᒃ ᕿᒫᕕᒃᓴᓂᒃ. 
15ᑖᒃᑯᐊ ᐃᒡᓗᒐᓮᑦ ᕿᒫᕕᒃᓴᐅᔭᕆᐊᖃᖅᐳᑦ ᐄᓴᕅᓕᒥᐅᓄᑦ, ᐃᓅᖃᑎᑐᖃᕆᓐᖏᑕᑦᓯᓐᓄᑦ, ᑕᒫᓂᓗ ᓄᓇᖃᖅᑐᓄᑦ ᐃᓚᒋᓐᖏᑕᑦᓯᓐᓄᑦ, ᓇᓪᓕᐊᑦ ᐱᔮᕆᖏᓪᓗᓂ ᐃᓄᖕᒥᒃ ᑐᖁᑦᓯᒃᐸᑦ ᕿᒫᔪᓐᓇᖁᓪᓗᒍ.
16ᐃᓄᒡᓕ ᓴᕕᕋᔭᖕᒧᑦ ᐊᓇᐅᓯᒃᐸᑦ, ᑐᖁᑦᓯᓗᓂᓗ, ᑖᓐᓇ ᐃᓄᐊᖅᑑᕗ; ᐃᓄᐊᖅᑐᖅᓗ ᑐᖁᑕᐅᓪᓚᕆᒋᐊᖃᖅᐳᖅ. 
17ᐅᔭᕋᖕᒧᓪᓕ ᒥᓗᖅᐸᒍ ᑎᒍᒥᐊᖅᑕᒥᓄᑦ, ᑐᖁᒍᑕᐅᓪᓗᐊᖅᑐᒧᑦ ᑐᖁᒃᐸᑦ, ᑍᒤᓕᐅᖅᑐᖅ ᐃᓄᐊᖅᑑᕗᖅ, ᐃᓄᐊᖅᑐᖅᓗ ᖁᓚᕐᖕᓇᖏᑦᑐᒥᒃ ᑐᖁᑕᐅᔭᕆᐊᖃᖅᐳᖅ. 
18ᕿᔪᖕᒥᒡᓕ ᓱᒋᐅᑎᖃᖅᓗᓂ ᐊᓇᐅᒃᐸᒍ, ᑐᖁᒍᑕᐅᓪᓗᐊᖅᑐᒧᑦ, ᑐᖁᒃᐸᑦ, ᑍᒤᓕᐅᖅᑐᖅ ᐃᓄᐊᖅᑑᕗᖅ, ᐃᓄᐊᖅᑐᖅᓗ ᖁᓚᕐᖕᓇᖏᑦᑐᒥᒃ ᑐᖁᑕᐅᔭᕆᐊᖃᖅᐳᖅ. 
19ᐊᑭᓂᐊᖅᑑᑉ ᐊᐅᒃ ᐃᒻᒥᓄᑦ ᐱᑎᒻᒪᒍ ᐃᓄᐊᖅᑐᖅ ᑐᖁᑦᓴᕆᐊᖃᖅᐹ; ᑲᑎᒍᓂᐅᒡᓗ, ᑐᖁᑦᓴᕆᐊᖃᖅᓗᒍ.
20ᓇᓕᐊᓪᓕ ᓂᓐᖓᐅᒪᓂᕐᖕᒧᑦ ᐃᓄᖕᒥᒃ ᐊᔭᒃᓯᒃᐸᑦ, ᐃᔨᖅᓯᒪᓗᓂᓗ ᐅᑕᖅᑭᓗᒍ, ᒥᓗᕆᐊᖅᓗᒍ ᓱᓇᑐᐃᓐᓇᕐᖕᒧᑦ, ᑖᓐᓇᓗ ᑐᖁᒃᐸᑦ, 
21ᐆᒥᓱᖕᓂᕐᖕᒧᓪᓗ ᐱᒋᐊᖅᐸᒍ ᐊᒡᒐᒥᓄᑦ ᑑᖅᓗᒍ ᑐᖁᓪᓗᒍᓗ, ᑍᒤᓕᐅᖅᓯᔪᖅ ᑐᖁᑕᐅᓪᓚᕆᒋᐊᖃᖅᐳᖅ. ᐃᓄᐊᖅᑑᖕᒪᑦ; ᐊᐅᖕᒥᒡᓗ ᐊᑭᓂᐊᖅᑑᑉ ᐃᓄᐊᖅᓯᒪᔪᖅ ᑐᖁᑕᒃᓴᕆᕚ ᑲᑎᒍᓂᐅᒃ.
22ᑭᓯᐊᓂᓕ, ᐊᔭᑳᓪᓚᒃᐸᒍ ᐆᒥᓱᖕᓂᕐᖕᒨᖏᑦᑐᖅ, ᐃᒋᑦᓯᕕᒋᒃᐸᒍᓗ ᐃᔨᖅᓯᒪᓗᓂ ᐅᑕᖅᑭᖏᑉᐸᒍ, 
23ᐅᔭᕋᖕᒥᒡᓗ ᓱᒋᐅᑎᖃᖏᓪᓗᓂ, ᐃᓅᑉ ᑐᖁᒃᔪᑎᒋᓪᓗᐊᖅᑕᖓᓂᒃ, ᑕᑯᖏᓪᓗᓂᐅᒃ ᒥᓗᖅᐸᒍ, ᑖᓐᓇᓗ ᑐᖁᒃᐸᑦ, ᐊᑭᕋᕆᓗᓂᐅᒃ ᐱᖏᑉᐸᑦ ᐋᓐᓂᕋᓱᐊᖏᓪᓗᓂᐅᒡᓗ, 
24ᑕᕝᕙ ᐃᓅᖃᑎᒌᒡᔪᐊᑦ ᐃᖅᑲᖅᑐᐃᔨᖏᑦ ᐃᖅᑲᖅᑐᐃᔭᕆᐊᖃᓕᖅᐳᑦ ᐃᓄᐊᖅᑐᒥᒃ ᐊᐅᖕᒥᒡᓗ ᐊᑭᓂᐊᕈᒪᔪᒥᒃ ᐃᖅᑲᖅᑐᐃᓃᑦ ᐅᑯᐊ ᒪᓕᒡᓗᒋᑦ. 
25ᐃᓅᖃᑎᒌᒡᔪᐊᑦ ᓴᐳᑎᔭᕆᐊᖃᖅᐹᑦ ᐃᓄᐊᖅᑐᖅ ᐊᐅᖕᒥᒃ ᐊᑭᓂᐊᕈᒪᔪᒥᑦ, ᐃᓅᖃᑎᒌᒡᔪᐊᑦ ᐅᑎᖅᑎᑦᓴᕆᐊᖃᖅᐹᑦ ᐃᒡᓗᒐᓴᒡᔪᐊᓄᑦ ᕿᒫᕕᒃᓴᓄᑦ ᕿᒫᕕᒋᓯᒪᔭᖓᓄᑦ, ᑕᕝᕙᓂᓗ ᐃᓂᖃᓕᕐᖕᓗᓂ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᑦ ᐅᖅᓱᒧᑦ ᐃᑦᔪᕐᖕᓁᑦᑐᒧᑦ ᒥᖑᐊᖅᑕᐅᓯᒪᔪᖅ ᑐᖁᓚᐅᖏᓐᓂᖓᓂ. 
26ᐃᓄᐊᓚᐅᖅᑐᖅᓕ ᖃᖓᑐᐃᓐᓇᖅ ᐃᒡᓗᒐᓴᒡᔪᐊᑦ ᕿᒫᕖᑦ ᑭᒫᕕᒋᓯᒪᔭᒥ ᓯᓚᑖᓄᐊᖅᐸᑦ, 
27ᐊᐅᒡᓗ ᐱᓪᓗᒍ ᐊᑭᓂᐊᕈᒪᔫᑉ ᖃᐅᔨᒃᐸᒍ ᐃᒡᓗᒐᓴᒡᔪᐊᑦ ᕿᒫᕖᑦ ᓯᓚᑖᓃᑦᑐᖅ, ᑕᕝᕙ ᐊᐅᒃ ᐱᓪᓗᒍ ᐊᑭᓂᐊᕈᒪᔫᑉ ᐃᓄᐊᓚᐅᖅᑐᖅ ᑐᖁᒍᓐᓇᖅᐹ, ᐊᐅᖕᒧᓪᓗ ᑕᒪᑐᒧᖓ ᐸᓯᔭᒃᓴᐅᒐᔭᓐᖏᓚᖅ. 
28ᑖᓐᓇ ᐃᒡᓗᒐᓴᒡᔪᐊᓂ ᕿᒫᕕᖕᒥ ᐃᓂᖃᑦᓮᓇᕆᐊᖃᕐᖕᒪᑦ ᑐᓂᕐᕈᓯᖅᑎᑦᓯᔨᑦ ᐊᖓᔪᖅᑳᖓᑦ ᑐᖁᓚᐅᖏᓐᓂᖓᓂ. ᑐᓂᕐᕈᓯᖅᑎᑦᔨᓪᓕ ᐊᖓᔪᖅᑳᖓᑕ ᑐᖁᓂᖓᑕ ᑭᖑᓂᖓᒍᑦ, ᐃᓄᐊᓚᐅᖅᑐᖅ ᓄᓇᖁᑎᑖᕆᓚᐅᖅᑕᒥᓄᑦ ᐅᑎᕈᓐᓇᖅᓯᕗᖅ. 
29ᑕᒪᒃᑯᐊ ᐃᖅᑲᖅᑐᐃᔨᒧᑦ ᒪᓕᒐᒃᓴᐅᔭᕆᐊᖃᖅᐳᑦ ᐃᓕᑦᓯᓐᓄᑦ ᑭᖑᕚᑦᓯᓐᓄᓪᓗ ᑐᕌᖓᓗᑎᒃ ᐃᓂᒋᔭᑦᓯᓐᓂ.
30ᓇᓪᓕᐊᑦ ᐃᓄᖕᒥᒃ ᑐᖁᑦᓯᔪᖅ, ᐃᓄᐊᖅᑐᖅ ᑐᖁᑕᐅᔭᕆᐊᖃᖅᐳᖅ ᖃᐅᔨᔪᕕᓃᑦ ᐅᖃᐅᓯᖏᑦ ᒪᓕᒡᓗᒋᑦ; ᐊᑕᐅᓯᐅᓪᓕ ᖃᐅᔨᔪᕕᓂᐅᑉ ᐅᖃᐅᓯᖏᑦ ᓈᒻᒪᒃᓯᑎᑦᓯᓐᖏᓚᑦ ᐃᓄᑉ ᑐᖁᑦᓯᔪᕕᓂᐅᑉ ᑐᖁᑕᐅᔭᕆᐊᖃᕐᖕᓂᖓᓄᑦ. 
31ᓱᓕᓗ ᐃᓅᑉ ᐊᑭᓕᐅᑎᒃᓴᖓᓂᒃ ᐊᑭᓖᓇᓱᐊᕆᐊᖃᓐᖏᓚᓯ ᐃᓄᐊᖅᓯᒪᔫᑉ ᑐᖁᑕᐅᖏᑦᔪᑎᒃᓴᖓᓂᒃ, ᑖᓐᓇ ᑐᖁᑕᐅᓪᓚᕆᒋᐊᖃᕐᖕᒪᑦ. 
32ᐊᑭᓖᔭᕆᐊᖃᓐᖏᓚᓯᓗ ᐃᒡᓗᒐᓴᒡᔪᐊᓄᑦ ᕿᒫᕕᖕᓄᑦ ᕿᒫᓯᒪᔪᒥᒃ, ᓄᓇᖁᑎᒋᓚᐅᖅᑕᒥᓄᑦ ᐅᑎᖁᓗᒍ ᑐᓂᕐᕈᓯᖅᑎᑦᓯᔨᑦ ᐊᖓᔪᖅᑳᖓ ᑐᖁᓚᐅᖏᓐᓂᖓᓂ. 
33ᓄᓇ ᐃᓂᒋᔭᓯ ᐃᑦᔪᕐᖕᓇᖅᑑᓕᖁᓇᒍ; ᐊᐅᑉ ᓄᓇ ᐃᑦᔪᕐᖕᓇᖅᓯᑎᒻᒪᒍ, ᓄᓇᓗ ᓱᓇᒧᑦ ᓴᓗᒻᒪᖅᑎᑕᐅᔪᓐᓇᕋᓂ, ᐊᐅᒃ ᑯᕕᔭᐅᓯᒪᔪᖅ ᑕᒪᐅᖓ ᐱᓪᓗᒍ, ᑭᓯᐊᓂ ᐊᐅᖕᒥᒃ ᑯᕕᓯᓚᐅᖅᑑᑉ ᓴᓗᒻᒪᖅᑎᑦᓱᓐᓇᕐᖕᒪᒍ. 
34ᓄᓇ ᐃᓂᒋᓂᐊᑕᖅᓯ ᓴᓗᒤᓕᑎᑦᓴᕆᐊᖃᓐᖏᓚᓯᐅᒃ, ᐊᑯᓐᓇᑦᓯᓐᓂᑦᑕᐅᖅ ᐃᓂᖃᕋᒪ; ᐅᕙᖓ ᐊᑕᓂᖅ ᐄᓴᕅᓕᒥᐅᑦ ᐊᑯᕐᖓᓐᓂ ᐃᓂᖃᖅᐳᖓ.’”
