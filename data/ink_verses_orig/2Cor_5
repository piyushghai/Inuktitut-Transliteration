1ᖃᐅᔨᒪᒐᑦᑕ ᓄᓇᒥ ᑐᐱᕗᑦ ᓇᔪᖅᑕᕗᑦ ᐊᓯᕈᖅᐸᑦ, ᐃᒡᓗᒃᓴᖃᕋᑦᑕ ᒎᑎᒥᑦ ᐱᔪᒥᒃ, ᐊᒡᒐᓄᑦ ᓴᓇᔭᐅᓯᒪᖏᑦᑐᒥᒃ, ᕿᓚᖕᒥ ᐃᒡᓗᒋᓂᐊᖅᑕᑦᑎᓐᓂᒃ ᐃᓱᖃᖏᑦᑐᒧᑦ. 
2ᒫᓂ ᐃᓛᒃ ᐊᓂᖅᓴᐅᒥᕗᒍᑦ, ᐊᑯᓂᒍᓱᒃᓗᑕ ᐊᑎᔭᒃᓴᑦᑎᓐᓂᒃ ᕿᓚᖕᒥ ᐃᓂᒃᓴᑦᑎᓐᓂᒃ; 
3ᑕᕝᕙ ᐊᑎᒍᑦᑎᒍ ᑕᑯᔭᐅᓂᐊᓐᖏᓚᒍᑦ ᐊᓐᓄᕌᖃᓐᖏᑎᓪᓗᑕ. 
4ᑐᐱᕐᖕᒥ ᑕᒫᓃᑎᓪᓗᑕ ᓇᔪᖅᑕᑦᑎᓐᓂ, ᐊᓂᖅᓴᐅᒥᕙᒃᐳᒍᑦ ᐃᓱᒪᔮᖅᓗᑕ; ᑎᒥᑦᑎᓐᓂᒃ ᕿᒤᔪᒪᓂᕐᖕᒧᑦ ᐱᓇᑕ, ᕿᓚᖕᒥᐅᑕᕐᖕᒥᒡᓕ ᐊᑎᑎᑕᐅᔪᒪᓂᕐᖕᒧᑦ, ᑐᖁᔪᒃᓴᖅ ᐄᔭᐅᖁᓪᓗᒍ ᐃᓅᓯᕐᖕᒧᑦ. 
5ᐅᕙᑦᑎᓐᓂᒡᓕ ᐅᐸᓗᖕᒊᔧᓯᒪᔪᖅ ᑕᒪᑐᒥᖓ ᑕᕝᕙ ᒎᑎ, ᑖᑦᓱᒪ ᐊᓂᕐᖕᓂᕐᖕᒥᒃ ᑐᓂᓯᕕᒋᓯᒪᕚᑎᒍᑦ ᓇᓗᓁᒃᑯᑕᒃᓴᑦᑎᓐᓂᒃ ᖁᓚᕐᖕᓁᕈᑎᒃᓴᒥᒃ.
6ᑕᕝᕙ ᑍᒪᓐᖓᑦ ᓴᐱᓕᓐᖏᓚᒍᑦ; ᖃᐅᔨᒪᒐᑦᑕ ᑎᒥᑦᑎᓐᓃᑎᓪᓗᑕ ᐊᑕᓂᐅᑉ ᐊᖏᕐᕋᖓᓂᑦ ᐊᕝᕗᑎᓯᒪᒐᑦᑕ. 
7ᐅᒃᐱᕐᖕᓂᑦᑕ ᑲᔪᓯᓂᖓᒍᑦ ᐃᓅᕗᒍᑦ, ᑕᑯᒃᓴᐅᔪᑦ ᐅᒃᐱᕈᑎᒋᓇᒋᑦ. 
8ᓴᐱᓐᖏᓚᒍᑦ, ᑎᒥᕗᑦ ᕿᒪᖔᖅᓗᒍ ᐊᖏᕐᕋᕈᒪᓪᓗᑕ ᐊᑕᓂᕐᖕᒧᑦ. 
9ᑍᒤᒻᒪᑦ ᐊᖏᕐᕋᖅᓯᒪᒍᑦᑕ ᐊᖏᕐᕋᖅᓯᒪᖏᒃᑯᑦᑕᓘᓐᓃᑦ, ᐊᑕᓂᐅᑉ ᖁᕕᐊᒋᔭᖓᓂᒃ ᐃᓅᓇᓱᐊᖅᐳᒍᑦ. 
10ᑕᒪᑦᑕ ᓴᖅᑭᑦᑕᕆᐊᖃᕈᒫᕋᑦᑕ ᙭ᔅᑑᓯᐅᑉ ᐃᖅᑲᖅᑐᐃᕕᖓᑕ ᓵᖓᓂ, ᑕᒪᕐᖕᒥᒃ ᐊᑐᓂᑦ ᐱᓂᐊᖅᕕᐅᖁᓪᓗᒋᑦ ᑎᒥᒦᓪᓗᑎᒃ ᐊᑐᓚᐅᖅᑕᖏᑦ ᒪᓕᒡᓗᒋᑦ, ᐱᐅᔪᒥᒃ ᐱᐅᖏᑦᑐᒥᒡᓘᓐᓃᑦ.
11ᑍᒤᒻᒪᑦ ᐊᑕᓂᕐᖕᒥᒃ ᓯᕘᕋᒋᔭᖃᕐᖕᓂᕐᖕᒥᒃ ᖃᐅᔨᒪᒐᑦᑕ, ᐃᓄᐃᑦ ᐃᓇᓐᓇᓱᐊᖅᐸᕗᑦ; ᒎᑎᐅᓪᓕ ᖃᐅᔨᒪᕚᑎᒍᑦ, ᐃᓕᑦᓯᓐᓄᓪᓕᑦᑕᐅᖅ ᖃᐅᔨᔭᐅᓂᐊᖅᑐᒃᓴᐅᒐᓗᐊᖅᐳᒍᑦ. 
12ᐅᕙᑦᑎᓐᓂᒃ ᐱᐅᓯᑎᓐᓇᓱᓐᖏᓚᒍᑦ ᐃᓕᑦᓯᓐᓄᑦ ᐱᕕᒃᓴᖃᖅᑎᑦᓯᓇᓱᐊᖅᐳᒍᓪᓕ ᐅᕙᑦᑎᓐᓂᒃ ᐅᐱᒍᓲᑎᖃᖁᓪᓗᓯ, ᑭᒡᒍᓯᒃᓴᖃᖁᓪᓗᓯ ᑍᒃᑯᓄᖓ ᑕᑯᒃᓴᐅᔪᓂᒃ ᐱᐅᔪᕆᑦᔪᑎᖃᖅᑐᓄᑦ, ᐃᓅᑉ ᐃᓅᓯᖓᓂᒃ ᐃᓱᒪᖏᑦᑐᓄᑦ. 
13ᐃᓱᒤᕈᑎᔫᔮᕈᑦᑕ, ᒎᑎ ᐱᑦᔪᑎᒋᓪᓗᒍ ᑍᒤᑉᐳᒍᑦ; ᐃᓱᒪᖃᑦᓯᐊᕈᑦᑕ, ᐃᓕᑦᓯ ᐱᓪᓗᓯ ᑍᒤᑉᐳᒍᑦ. 
14᙭ᔅᑑᓯᐅᑉ ᓇᒡᓕᖕᓂᖓᑕ ᐊᐅᓚᒻᒪᑎᒍᑦ, ᐅᒃᐱᕈᓱᒃᑲᑦᑕ ᐃᒫᒃ ᐊᑕᐅᓯᖅ ᑐᖁᓚᐅᕐᖕᒪ ᐃᓄᓕᒫᑦ ᐱᓪᓗᒋᑦ; ᑍᒤᒻᒪᑦ ᐃᓄᓕᒫᑦ ᑖᑦᓱᒧᖓ ᑐᖁᖃᑕᐅᕗᑦ. 
15ᑖᓐᓇ ᑐᖁᓚᐅᖅᐳᖅ ᐃᓄᓕᒫᑦ ᐱᑦᔪᑎᒋᓪᓗᒋᑦ, ᑖᒃᑯᐊ ᐃᓅᔪᑦ ᐃᒻᒥᓃᓐᓇᖅ ᐃᓱᒪᒋᓗᑎᒃ ᐃᓅᓯᖃᕈᓐᓃᖁᓪᓗᒋᑦ, ᑖᑦᓱᒧᖓᓕ ᐱᑦᔪᑎᒋᓪᓗᒋᑦ ᑐᖁᓚᐅᖅᑐᒧᑦ ᒪᑭᓚᐅᖅᑐᒧᓪᓗ ᐃᓅᖔᓕᖁᓪᓗᒋᑦ.
16ᒫᓐᓇᓕ ᑕᕝᕙ, ᑍᒤᒻᒪᑦ, ᑭᓇᒥᒡᓘᓐᓃᑦ ᐃᓱᒪᕕᖃᕈᓐᓃᖅᐳᒍᑦ ᓯᓚᖅᔪᐊᕐᖕᒥᐅᑦ ᐃᓱᒪᒋᔭᖃᕐᖕᓂᖏᑎᑐᑦ; ᑍᑦᓱᒪᓂᑦᑕᐅᖅ ᙭ᔅᑑᓯ ᓯᓚᖅᔪᐊᕐᖕᒥᐅᑎᑐᑦ ᐃᓱᒪᒋᓚᐅᕋᓗᐊᕋᑦᑎᒍ, ᒫᓐᓇᓕ ᑍᒫᒃ ᐃᓱᒪᒋᔪᓐᓃᖅᐸᕗᑦ. 
17ᑍᒤᒻᒪᑦ, ᙭ᔅᑑᓯᒧᐊᖅᑐᖃᖅᐸᑦ, ᑖᓐᓇ ᓄᑖᓐᖑᖅᑎᑕᐅᕗᖅ; ᐃᓅᓯᑐᖃᖓ ᐲᖅᑕᐅᕗᖅ, ᑕᑯᒋᑦ, ᓄᑖᖅ ᐱᒋᐊᓕᖅᐳᖅ. 
18ᑕᒪᓐᓇᓕ ᑕᒪᕐᖕᒥᒃ ᒎᑎᒥᑦ ᐱᕗᖅ, ᑖᑦᓱᒪ ᙭ᔅᑑᓯᒃᑯᑦ ᐊᓯᑦᔨᖅᐹᑎᒍᑦ ᐃᒻᒥᓄᑦ ᐃᓚᓐᓇᕆᔭᐅᓕᖅᑎᓪᓗᑕ, ᐱᔭᒃᓴᖅᑖᖅᑎᑉᐹᑎᒍᓪᓗ ᐃᓄᖕᓄᑦ ᑖᒃᑯᐊᑦᑕᐅᖅ ᒎᑎᒧᑦ ᐃᓚᓐᓇᕆᔭᐅᓕᖁᓪᓗᒋᑦ; 
19ᑕᕝᕙ, ᒎᑎ ᙭ᔅᑑᓯᒃᑯᑦ ᓯᓚᖅᔪᐊᕐᖕᒥᐅᓂᒃ ᐃᓚᓐᓇᕆᔭᖅᑖᖅᓯᒪᖕᒪᑦ, ᐊᔪᖅᑐᓕᓂᖏᓐᓂᒃ ᐃᓱᒪᒋᔪᓐᓁᖅᕕᒋᓪᓗᒋᑦ, ᐃᓄᖕᓄᓪᓗ ᐅᖃᓪᓚᖁᕚᑎᒍᑦ ᐃᓚᓐᓇᕆᔭᐅᓕᕈᓐᓇᕐᖕᓂᖏᓐᓂᒃ.
20ᑍᒤᒻᒪᑦ ᑎᓕᔭᐅᓯᒪᕗᒍᑦ ᙭ᔅᑑᓯ ᐃᓇᖏᖅᓗᒍ, ᒎᑎ ᐅᕙᑦᑎᒍᑦ ᐃᓄᖕᓂᒃ ᐃᓇᑦᓯᕗᖅ. ᑍᒤᒻᒪᑦ ᐃᓇᑉᐸᑦᓯ ᙭ᔅᑑᓯᒃᑯᑦ, ᒎᑎᒥᒃ ᐃᓚᓐᓇᕆᔭᖅᑖᓕᕆᑦᓯ. 
21ᐊᔪᖅᑐᓕᓚᐅᖅᓯᒪᖏᑦᑐᖅ ᒎᑎᐅᑉ ᐊᔪᖅᑐᓕᔪᓐᖑᖅᑎᓚᐅᖅᐹ ᐱᑦᔪᑎᒋᓪᓗᑕ, ᐅᕙᒍᑦ ᑖᑦᓱᒨᓇ ᒎᑎᒧᑦ ᐃᓱᐊᖅᑐᓐᖑᖅᑎᑕᐅᖁᓪᓗᑕ.
