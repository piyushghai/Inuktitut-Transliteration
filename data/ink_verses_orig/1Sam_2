1ᕼᐋᓇ ᑐᒃᓯᐊᓚᐅᖅᐳᖅ ᐅᖃᖅᓗᓂ:
2ᐃᑦᔪᕐᖕᓁᑦᑐᖃᓐᖏᓚᒃ ᐊᑕᓂᖅᑐᑦ ᐃᑦᔪᕐᖕᓁᑦᑐᒥᒃ;
3ᐱᐅᔪᕆᓗᓯ ᐅᖃᓪᓚᒍᓐᓃᕆᑦᓯ,
4ᐱᔪᓐᓇᖅᑐᖅᔪᐊᑦ ᐅᓇᑕᖅᑏᑦ ᖃᖅᔪᖏᑦ ᓯᖁᒥᑉᐳᑦ,
5ᐃᓄᐃᑦ ᓂᕆᑦᓯᐊᖅᐸᓚᐅᖅᑐᑦ ᐃᖅᑲᓁᔭᓕᖅᐳᑦ ᓂᕿᑖᕈᒪᒧᑦ,
6ᐊᑕᓂᖅ ᑐᖁᑦᓯᕗᖅ ᐃᓅᓯᑕᖅᑎᑦᓯᓪᓗᓂᓗ;
7ᐊᑕᓂᐅᑉ ᐊᒃᓗᔪᑦ ᐊᒃᓗᐃᑦᑐᕈᖅᑎᑉᐰᑦ;
8ᐊᒃᓗᔪᑦ ᒪᑭᑎᑉᐰᑦ ᓄᓇᐅᑉ ᐳᔪᕋᖓᓂᑦ;
9ᓴᐳᑎᓯᒪᓂᐊᖅᐰᑦ ᓱᖁᓯᔪᐃᑦᑐᖁᑎᖏᑕ ᐃᓅᓯᖏᑦ,
10ᐊᑕᓂᐅᑉ ᐊᑭᕋᖅᑐᖅᑎᖏᑦ ᐊᓯᕈᖅᑕᐅᒻᒪᕆᒍᒫᖅᐳᑦ;
11ᐃᐅᓪᑳᓇᓗ ᐅᑎᖅᐳᖅ ᐊᖏᕐᕋᒥᓄᑦ ᕌᒪᒧᑦ, ᓱᕈᓯᖅᓕ ᓴᒧᐃᓕ ᐅᓂᒃᐳᖅ, ᐊᑕᓂᖅᓗ ᐱᔨᑦᓯᖅᐹ ᐃᓔᒧᑦ ᑐᓂᕐᕈᓯᖅᑎᑦᓯᔨᒧᑦ ᑲᒪᒋᔭᐅᓪᓗᓂ.
12ᐃᓔᓪᓕ ᐃᕐᖕᓂᖏᑦ ᐱᐅᖏᑦᑐᓕᒻᒪᕆᓚᐅᖅᐳᑦ; ᐊᑕᓂᕐᖕᒥᒡᓗ ᐃᒃᐱᒍᓱᒐᑎᒃ. 
13ᐊᖑᑦ ᑐᓂᕐᕈᓯᕆᐊᖅᑐᕐᖕᒪᑦ ᑐᓂᕐᕈᑎᒥᓂᒃ, ᑐᓂᕐᕈᓯᖅᑎᑦᓯᔨᐅᑉ ᐱᔨᖓ ᐅᐸᒍᑎᕙᓚᐅᖅᐳᖅ ᐱᐅᓯᕆᔭᐅᓪᓗᓂ ᑲᑭᐊᒃᔪᐊᓕᔭᖅᓗᓂ ᐱᖓᓱᓂᒃ ᑲᐴᑎᓕᖕᓂᒃ, ᓂᕿ ᓱᓕ ᐆᓐᓇᓱᐊᖅᑎᓪᓗᒍ. 
14ᑲᑭᐊᒃᔪᐊᓂ ᐅᒃᑯᓯᐅᑉ ᐃᓗᐊᓄᐊᖅᐸᓚᐅᐹ ᑭᓱᑐᐃᓐᓇᒥᒡᓗ ᑲᑭᐊᒃᓯᑐᐊᕈᓂ ᑖᓐᓇ ᑲᑭᐊᒃᑕᖓ ᑐᓂᕐᕈᓯᖅᑎᑦᓯᔨᒧᐊᖅᑕᐅᔭᕆᐊᖃᖅᐸᓚᐅᖅᐳᑦ, ᐄᓴᕅᓕᒥᐅᓕᒫᑦ ᑐᓂᕐᕈᓯᕆᐊᖅᑐᖅᑐᑦ ᓮᓗᐊᒧᑦ ᑍᒫᒃ ᐱᐅᓯᖃᖅᕕᐅᕙᓚᐅᖅᐳᑦ. 
15ᓱᓕᓗ, ᑐᓐᓄᖓ ᐲᖅᑕᐅᓚᐅᖅᑎᓐᓇᒍ ᐃᑯᐊᓪᓚᒃᑕᐅᓚᐅᖅᑎᓐᓇᒍᓗ, ᑐᓂᕐᕈᓯᖅᑎᑦᓯᔩᑦ ᐱᔨᖏᑦ ᑐᓂᕐᕈᓯᕆᐊᖅᑐᖅᑐᒧᑦ ᐅᖃᖅᐸᓚᐅᖅᐳᑦ, “ᓂᕿᒥᒃ ᑐᓂᓯᕕᒋᓚᐅᓐᖓ ᑐᓂᕐᕈᓯᖅᑎᑦᓯᔨᐅᑉ ᓂᕿᓕᐅᕐᖕᓂᐊᖅᑕᖓᓂᒃ; ᓂᕿᒥᒃ ᐆᓯᒪᔪᒥᒃ ᐃᓕᖕᓂᑦ ᐱᔪᒪᖏᒻᒪᑦ, ᐆᓯᒪᖏᑦᑐᒥᒡᓕ.”
16ᐊᖑᑎᐅᓪᓕ ᑭᐅᒃᐸᒍ, “ᓈᒻᒪᒃᑐᒥᒃ ᐱᔭᕆᐊᓕᑦᑎᓐᓂᒃ ᐱᑬᓐᓇᖅᑕ ᑐᓐᓄᐊ ᐃᑯᐊᓪᓚᖅᑳᖅᓗᒍ; ᐱᔪᒪᔭᕐᖕᓂᒃ ᑭᖑᓂᐊᒍᑦ ᐱᓂᐊᖅᐳᑎᑦ,” ᑐᓂᕐᕈᓯᖅᑎᑦᓯᔩᑦ ᐱᔨᖏᑦ ᐅᖃᖅᐸᓚᐅᖅᐳᑦ, “ᐋᒃᑲ, ᒫᓐᓇ ᕾᑦᓯᓚᐅᕆᑦ; ᕾᓐᓂᐊᖏᑐᐊᕈᕕᐅᒃ ᐊᖅᓵᕐᖕᓂᐊᖅᐸᒋᑦ, ᐱᖁᔨᖏᒃᑲᓗᐅᕈᕕᑦ.”
17ᐃᓔᑉ ᐃᕐᖕᓂᖏᑕ ᐊᔪᖅᑐᓕᓂᖏᑦ ᐱᐅᖏᑦᑐᒻᒪᕆᐅᓚᐅᖅᐳᑦ ᐊᑕᓂᐅᑉ ᓵᖓᓂ; ᑐᓂᕐᕈᑎᒋᔭᐅᔪᓂᒃ ᐊᑕᓂᕐᖕᒧᑦ ᐃᒃᐱᒍᓱᑦᓯᐊᖏᓂᖏᑦ ᐱᑦᔪᑎᒋᓪᓗᒋᑦ.
18ᑍᒤᒃᑲᓗᐊᖅᑎᓪᓗᒋᓪᓕ ᓱᕈᓯᖅ ᓴᒧᐃᓕ ᑲᔪᓯᓚᐅᖅᐳᖅ ᐱᔨᑦᓯᖅᓗᓂ ᐊᑕᓂᕐᖕᒥᒃ, ᓵᓕᑕᕐᖕᒥᒃ ᖃᓪᓗᓈᖅᑕᒥᒃ ᐃᑦᔪᕐᖕᓁᑦᑐᒥᒃ ᐊᑐᖅᓗᓂ. 
19ᐊᕐᕌᒍᑕᒫᑦ ᐊᓈᓇᖓᑕ ᓴᓐᓇᑎᕙᓚᐅᖅᐹ ᐊᓐᓄᕌᒥᒃ ᐊᑕᔪᕐᖕᒥᒃ, ᑐᓂᕙᓚᐅᖅᐹ ᐅᐃᓂ ᐱᖃᑎᒋᓪᓗᓂᐅᒃ ᑐᓂᕐᕈᓯᕆᐊᖅᑐᖅᑎᓪᓗᒍ ᑐᓂᕐᕈᑎᒥᓂᒃ ᐊᕐᕌᒍᑕᒫᖅᓯᐅᑎᒥᓂᒃ. 
20ᐃᓔᓪᓗ ᓮᒻᒪᖅᑎᑉᐸᓚᐅᖅᐹ ᐃᐅᓪᑳᓇ ᓄᓕᐊᖓᓗ, ᐅᖃᖅᐸᒡᓗᓂᓗ ᐃᐅᓪᑳᓇᒧᑦ, “ᐊᑕᓂᐅᑉ ᕿᑐᕐᖓᖅᑖᖅᑎᒃᑲᓐᓂᖅᓕᓯᒃ ᐊᕐᖕᓇᒃᑯᑦ ᑖᑦᓱᒨᓇ ᑭᖑᕝᕕᖅᑕᐅᖁᓪᓗᒍ ᑐᓂᓚᐅᖅᑕᖓᓂᒃ ᐊᑕᓂᕐᖕᒧᑦ.”
21ᐊᑕᓂᐅᑉ ᓮᒻᒪᖅᑎᓚᐅᖅᐹ ᕼᐋᓇ, ᐃᕐᖕᓂᖅᑖᖅᐳᖅᓗ ᐱᖓᓱᓂᒃ ᐸᓂᒃᑖᖅᓗᓂᓗ ᒪᕐᕉᖕᓂᒃ. ᓱᕈᓯᖅᓕ ᓴᒧᐃᓕ ᐱᕈᖅᐸᓪᓕᐊᓚᐅᖅᐳᖅ ᐱᔨᑦᓯᖅᓗᓂ ᐊᑕᓂᕐᖕᒥᒃ.
22ᐃᓔᓕ ᐃᓄᑐᖃᒻᒪᕆᐅᓕᓚᐅᖅᐳᖅ, ᑐᓴᖃᑦᑕᖅᓗᓂᓗ ᐃᕐᖕᓂᖏᑕ ᐱᓂᐊᕐᖕᓂᕆᖃᑦᑕᖅᑕᖏᓐᓂᒃ ᐄᓴᕅᓕᒥᐅᓕᒫᓄᑦ, ᐊᕐᖕᓇᓂᒡᓗ ᐱᖃᑎᖃᖃᑦᑕᕐᖕᓂᖏᓐᓂᒃ ᐊᑕᓂᐅᑉ ᓇᔪᒐᖓᑕ ᑐᐱᐅᑉ ᐃᑎᕆᐊᖅᕕᖓᓂ ᐱᓇᓱᐊᖅᑎᐅᔪᓂᒃ. 
23ᐅᖃᐅᑎᕔᒡᓗ, “ᖃᓄᐃᒻᒪᑦ ᑍᒤᓕᐅᖃᑦᑕᖅᐱᓰ? ᐅᖃᐅᑦᔭᐅᓯᒪᒐᒪ ᐊᔪᖅᑐᓕᓂᕆᖃᑦᑕᖅᑕᓕᒫᑦᓯᓐᓂᒃ ᐃᓄᖕᓄᑦ. 
24ᑍᒤᓕᐅᕈᓐᓃᕆᑦᑎᒃ ᐃᕐᖕᓂᒃᑳᒃ; ᑕᒪᓐᓇ ᐱᐅᖏᑦᑐᒻᒪᕆᐊᓗᒃ ᐊᑕᓂᐅᑉ ᐃᓄᖁᑎᖏᑕ ᐅᖃᐅᓯᕆᖃᑦᑕᓕᕐᖕᒪᑦᔪᒃ. 
25ᐃᓄᒃ ᐊᔪᖅᑐᓕᒃᐸᑦ ᐃᓅᖃᑎᒥᓄᑦ, ᒎᑎᐅᑉ ᓴᐳᑎᔪᓐᓇᖅᐹ; ᐊᑕᓂᕐᖕᒧᓪᓕ ᐊᔪᖅᑐᓕᒃᐸᑦ, ᑭᓇᒧᑦ ᓴᐳᓐᓂᐊᖅᑕᐅᔪᓐᓇᖅᐹ?”
26ᓱᕈᓯᖅᓕ ᓴᒧᐃᓕ ᑲᔪᓯᓪᓗᓂ ᐱᕈᖅᐸᓪᓕᐊᓚᐅᖅᐳᖅ ᐱᐅᒋᔭᐅᓕᖅᐸᓪᓕᐊᓪᓗᓂᓗ ᐊᑕᓂᕐᖕᒧᑦ ᐃᓄᖕᓄᓪᓗ.
27ᒎᑎᐅᓪᓗ ᐅᖃᖅᑎᖓ ᐃᓔᒧᐊᖅᐳᖅ ᐅᖃᖅᓗᓂᓗ: “ᐊᑕᓂᖅ ᐃᒫᒃ ᐅᖃᖅᐳᖅ, ‘ᐅᕙᓐᓂᒃ ᖃᐅᔨᔭᑎᓚᐅᖅᐳᖓ ᓯᕗᓕᑦᓯᓐᓄᑦ ᐂᕈᓂᒧᑦ ᐃᑦᔨᑉᑎᒦᑎᓪᓗᒋᑦ ᐰᕈᒧᑦ ᐊᐅᓚᑕᐅᑎᓪᓗᒋᑦ. 
28ᑖᓐᓇ ᓂᕈᐊᓚᐅᖅᐸᕋ ᐄᓴᕅᓕᒥᐅᓕᒫᓂᑦ ᑐᓂᕐᕈᓯᖅᑎᑦᓯᔨᐅᖁᓪᓗᒍ, ᑐᓂᕐᕈᓯᖅᕕᖁᑎᓐᓂ, ᐳᔪᕐᖕᒥᒃ ᐃᑯᐊᓪᓔᔨᐅᖁᓪᓗᒍ ᑎᐱᑦᓯᐊᕆᒃᑐᒥᒃ, ᓴᒡᕕᖕᒥᐅᑕᒥᒡᓗ ᐊᑐᖃᑦᑕᖁᓪᓗᒍ ᓵᓐᓂ; ᓯᕗᓕᓯᓗ ᐱᔪᓐᓇᖅᑎᓚᐅᖅᐸᕋ ᑐᓂᕐᕈᑏᑦ ᐃᑯᐊᓪᓚᒃᑕᐅᔪᑦ ᐃᓚᖏᓐᓂᒃ ᐄᓴᕅᓕᒥᐅᓂᑦ ᑐᓂᕐᕈᓯᖅᕕᖕᒥᑦ ᐱᖃᑦᑕᖁᓪᓗᒍ. 
29ᓱᖕᒪᓪᓕ, ᐱᔪᒪᑐᓗᐊᖃᑦᑕᓕᖅᐱᓯ ᑐᓂᕐᕈᑎᒋᔭᐅᔪᓂᒃ ᐱᓇᓱᐊᖅᑕᐅᖁᓯᒪᔭᓐᓂᒃ ᐃᓄᖁᑎᓐᓄᑦ? ᖃᓄᐃᒻᒪ ᐃᕐᖕᓂᑎᑦ ᐅᕙᓐᓂᑦ ᐅᐱᒋᓂᖅᓴᕆᕕᒋᑦ ᐃᒻᒥᖕᓂᒃ ᖁᐃᒃᓯᑎᑐᐃᓐᓇᓕᕐᖕᒪᑕ ᑐᓂᕐᕈᑎᒋᔭᐅᔪᑦ ᐱᐅᓂᖅᐹᖏᓐᓂᒃ ᐱᕙᒃᓗᑎᒃ ᑐᓂᕐᕈᑎᒋᔭᐅᔪᓂᒃ ᐅᕙᓐᓄᑦ?’ 
30ᑍᒤᒻᒪᑦ ᐊᑕᓂᖅ ᐄᓴᕅᓕᒥᐅᑉ ᒎᑎᖓ ᐃᒫᒃ ᓇᓗᓁᖅᓯᕗᖅ: ‘ᐅᕙᖓ, ᐊᑕᓂᖅ ᐄᓴᕅᓕᒥᐅᑦ ᒎᑎᖓ, ᐊᖏᓚᐅᖅᐳᖓ ᑍᑦᓱᒪᓂ ᐃᓚᑎᑦ ᓯᕗᓕᑎᓪᓗ ᐱᔨᑦᓯᖅᑎᐅᖁᓪᓗᒋᑦ ᑐᓂᕐᕈᓯᖅᑎᑦᓯᔨᐅᓗᑎᒃ ᐃᓱᖃᖏᑦᑐᒧᑦ’; ᒫᓐᓇᓕ ᐊᑕᓂᖅ ᓇᓗᓁᖅᓯᓕᖅᐳᖅ: ‘ᑕᒪᓐᓇ ᑍᒤᓕᖓᓂᐊᕈᓐᓃᖅᐳᖅ; ᐃᒤᓕᖓᓂᐊᓕᖅᐳᖅᓕ, ᐅᕙᓐᓂᒃ ᐅᐱᒍᓱᒃᑐᑦ ᐅᐱᒋᓂᐊᖅᐸᒃᑲ, ᐅᕙᓐᓂᒡᓕ ᓇᕐᕈᔪᑦ ᓱᓇᐅᔪᓐᓃᖅᑎᓐᓂᐊᖅᐸᒃᑲ. 
31ᑕᑯᒋᑦ, ᐅᓪᓗᐃᑦ ᓇᓪᓕᐅᑎᔪᒫᖅᐳᑦ, ᐱᔪᓐᓇᕐᖕᓃᑦ ᓇᑲᑦᓱᒫᖅᐸᕋ ᓯᕗᓕᕕᓪᓗ ᐃᒡᓗᖓᑕ ᐱᔪᓐᓇᕐᖕᓂᖏᑦ, ᐃᓚᖕᓂ ᐃᓄᑐᖃᖅᑕᖃᓛᕈᓐᓃᖅᐳᖅ. 
32ᐅᖁᒤᑦᑐᒦᓪᓗᑎᑦ ᑕᑯᔪᒫᖅᐳᑎᑦ ᑐᓱᓗᑎᑦ ᒎᑎ ᐱᐅᔪᓂᒃ ᐱᓂᐊᕐᖕᓂᖃᖅᑎᓪᓗᒍ ᐄᓴᕅᓕᒥᐅᓂ; ᐃᓄᑐᖃᕈᖅᑐᖃᕈᒫᕈᓐᓃᖅᐳᖅ ᐃᓚᖕᓂ ᐃᓱᖃᖏᑦᑐᒧᑦ. 
33ᐃᓄᖁᑎᕕᓪᓕ ᐃᓚᖏᑦ ᑐᖁᓐᖏᑕᒃᑲ ᑐᓂᕐᕈᓯᕐᖕᕕᖁᑎᓐᓂ ᐃᔨᕕᑦ ᑕᑯᔪᒫᖅᐰᑦ ᐆᒻᒪᑎᕕᓪᓗ ᕿᒃᓴᐅᑎᒋᔪᒫᖅᐰᑦ; ᐃᓚᓕᒫᕕᓪᓗ ᑭᖑᕚᖏᑦ ᐃᓐᓇᕈᖅᑐᖃᖏᓪᓗᑎᒃ ᑐᖁᔪᒫᖅᐳᑦ. 
34ᐅᓇ ᓇᓗᓁᒃᑯᑕᐅᔪᒫᖅᐳᖅ ᐃᕐᖕᓃᒃᑭᒃ, ᕼᐅᐱᓂ ᐱᓂᕼᐋᔅᓗ, ᐃᓕᖕᓄᑦ ᓇᓗᓁᒃᑯᑕᐅᔪᒫᖅᐴᒃ; ᐅᓪᓗᕐᖕᒥ ᐊᑕᐅᓯᕐᖕᒥ ᑐᖁᔪᒫᖅᐴᒃ, ᐊᑕᐅᑦᓯᒃᑯᑦ. 
35ᒪᑭᑎᑦᓯᔪᒫᖅᐳᖓ ᑐᓂᕐᕈᓯᖅᑎᑦᓯᔨᒥᒃ ᐅᒃᐱᕐᖕᓇᑦᓯᐊᖅᑐᒥᒃ ᐆᒻᒪᑎᒪ ᐊᑐᖁᔭᖏᓐᓂᒃ ᐃᓱᒪᒋᔭᓐᓂᒡᓗ ᐊᑐᕈᓐᓇᑦᓯᐊᖅᑐᒥᒃ; ᑖᓐᓇᓗ ᑭᖑᕚᖃᖅᑎᑦᓱᒫᖅᐸᕋ ᐱᐅᔪᓂᒃ, ᐃᓅᔪᒫᖅᐳᖅᓗ ᐃᑎᖃᑦᑕᖅᓗᓂ ᐊᓂᖃᑦᑕᖅᓗᓂᓗ ᓂᕈᐊᖅᓯᒪᔭᒪ ᓵᖓᓂ ᐃᓱᖃᖏᑦᑐᒧᑦ. 
36ᓇᓪᓕᐊᑦ ᐃᒡᓗᖕᓂ ᐊᒥᐊᒃᑰᔪᖅ ᑖᑦᓱᒪ ᓵᖓᓄᑦ ᐹᒻᒪᒃᑎᕈᒫᖅᐳᖅ ᓯᐅᓪᕕᕆᒧᑦ ᐅᕝᕙᓗ ᓂᐊᖂᔭᒧᑦ ᐊᑕᐅᓯᕐᖕᒧᑦ, ᐅᖃᖅᓗᓂᓗ, “ᕿᓄᕗᖓ ᑐᓂᕐᕈᓯᖅᑎᑦᓯᔨᓄᑦ ᐃᓚᓕᐅᑎᓚᐅᓐᖓ, ᓂᐊᖂᔭᒥᒃ ᑐᓂᕐᕈᑕᐅᓯᒪᔪᓂᒃ ᓂᕆᔪᓐᓇᖁᓪᓗᖓ.”’”
