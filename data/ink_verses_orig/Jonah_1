1ᐅᓪᓗᐃᑦ ᐃᓚᖓᓐᓂ ᐊᑕᓂᖅ ᔫᓇᒧᑦ ᐅᖃᖅᐳᖅ, ᐊᒥᑍᑉ ᐃᕐᖕᓂᖓᓄᑦ ᐅᖃᖅᓗᓂ: 
2“ᓂᓂᕕᒧᐊᓕᕆᑦ, ᐃᒡᓗᒐᓴᒡᔪᐊᓄᑦ ᐊᖏᔪᐊᓗᖕᓄᑦ; ᓂᐱᖅᑯᖅᑐᓗᑎᓪᓗ ᐅᖃᖅᕕᒋᒃᑭᑦ ᐱᐅᖏᑦᑐᓕᓂᖏᑦ ᒪᔪᐊᕐᖕᒪᑕ ᓵᓐᓄᑦ.” 
3ᓂᑯᕕᑉᐳᖅᓗ ᔫᓇ ᑖᕐᓯᓯᒧᑦ ᕿᒫᔪᒪᓪᓗᓂ ᐊᑕᓂᕐᖕᒥᑦ; ᐊᑎᖅᓗᓂᓗ ᔮᐸᒧᑦ ᐅᒥᐊᖅᔪᐊᖅᓯᐅᖅᐳᖅ ᑖᕐᓯᓯᓕᐊᖅᑐᒥᒃ, ᐊᑭᓖᕗᖅᓗ ᐃᖏᕐᕋᑦᔪᑎᒋᓂᐊᖅᑕᒥᓂᒃ, ᐃᑭᕗᖅᓗ ᐅᒥᐊᖅᔪᐊᒧᑦ ᐃᖏᕐᕋᖃᑎᒋᔪᒪᓪᓗᒋᑦ ᑖᕐᓯᓯᒧᑦ, ᕿᒫᔪᒪᓪᓗᓂ ᐊᑕᓂᐅᑉ ᓵᖓᓂᑦ. 
4ᐊᑕᓂᐅᓪᓕ ᐃᒪᖅᕕᒃ ᑎᓕᒃᓕᖅᕕᒋᕚ ᐊᓄᕆᖅᔪᐊᒥᒃ, ᐊᖅᑯᓇᖅᑐᐊᓘᓚᐅᖅᐳᖅᓗ ᐅᒥᐊᖅᔪᐊᖅ ᓱᕋᑐᐃᓐᓇᕆᐊᖃᖅᓗᓂ ᐊᒡᓛᑦ. 
5ᐅᒥᐊᖅᔪᐊᒥᐅᓪᓗ ᓇᖏᐊᖅᓗᑎᒃ ᑐᒃᓯᐊᓚᐅᖅᐳᑦ ᐊᑐᓂᑦ ᒎᑎᒋᔭᒥᖕᓄᑦ, ᐅᒥᐊᖅᔪᐊᓪᓗ ᐅᓯᔭᖏᑦ ᐃᒋᐅᖅᑲᖅᐰᑦ ᐃᒫᓄᑦ ᐅᕿᓐᓂᖅᓴᐅᑎᑕᐅᖁᓪᓗᒍ, ᔫᓇᓕ ᐃᑎᖅᓯᒪᓪᓗᓂ ᐅᒥᐊᖅᔪᐊᑉ ᐃᓗᐊᓄᑦ ᐅᓯᕕᖓᓂ ᐃᓐᓇᖓᓪᓗᓂ ᓯᓐᓇᕆᒃᐳᖅ.
6ᑕᕝᕙ ᐅᒥᐊᖅᔪᐊᑉ ᐊᖓᔪᖅᑳᖓᑕ ᐅᐸᒃᐹ ᐅᖃᐅᑎᓪᓗᒍᓗ: “ᖃᓄᐃᒻᒪᑦ ᓯᓐᓇᕆᒃᐲᑦ? ᒪᑭᓪᓗᑎᑦ ᒎᑏᑦ ᑐᒃᓯᐊᖅᕕᒋᓚᐅᕈᒃ, ᐃᒻᒪᖄ ᒎᑎᐅᑉ ᓇᒡᓕᒋᓕᕈᓂᑎᒍᑦ ᐱᐅᓕᒐᔭᖅᐹᑎᒍᑦ ᐊᓯᐅᖁᓇᑕ.”
7ᐅᒥᐊᖅᑐᖅᑏᓪᓗ ᐃᒻᒥᖕᓄᑦ ᐅᖃᖃᑎᒌᓕᖅᐳᑦ ᐅᖃᖅᓗᑎᒡᓗ: “ᐊᑏ ᓇᓚᐅᑦᑖᓚᐅᖅᑕ ᑭᓇ ᐱᑦᔪᑎᒋᓪᓗᒍ ᐊᑲᐅᖏᑦᑐᒥᒃ ᑕᒪᑐᒥᖓ ᐱᑎᑕᐅᖕᒪᖔᑦᑕ ᖃᐅᔨᖁᓪᓗᑕ.” ᓇᓚᐅᑦᑖᓕᖅᐳᑦ ᑕᕝᕙ, ᓇᓚᐅᑦᑖᕈᑎᐅᓪᓗ ᔫᓇᐅᑉ ᐊᑎᖓ ᓇᓚᐅᑉᐹ. 
8ᑕᕝᕙ ᑖᒃᑯᐊ ᐅᖃᐅᑎᕚᑦ: “ᐅᖃᐅᑎᓚᐅᖅᑎᒍᑦ ᑭᓇ ᐱᑦᔪᑎᒋᓪᓗᒍ ᐊᑲᐅᖏᓐᓂᕐᖕᒥᒃ ᑕᒪᑐᒥᖓ ᐱᑎᑕᐅᖕᒪᖔᑦᑕ, ᓱᓇᓕᕆᔨᐅᕖᑦ? ᓇᑭᓐᖔᖅᓯᒪᕕᓪᓗ? ᓇᓂᓗ ᓄᓇᖃᖅᐲᑦ? ᐃᓅᖃᑎᑎᓪᓗ ᑭᓱᒥᐅᑕᐅᕚᑦ?”
9ᐅᖃᐅᑎᕔᓪᓗ: “ᐄᑉᕈᐃᖑᕗᖓ, ᓯᕘᕋᒋᕙᕋ ᐊᑕᓂᖅ ᕿᓚᐅᑉ ᒎᑎᖓ ᐃᒪᕐᖕᒥᒃ ᓄᓇᒥᒡᓗ ᐱᓐᖑᑎᑦᓯᓯᒪᔪᖅ.”
10ᐊᖑᑎᓪᓗ ᑖᒃᑯᐊ ᑲᑉᐱᐊᓱᒃᑐᐊᓘᓪᓗᑎᒃ ᐅᖃᐅᑎᕚᑦ: “ᓱᓇᐅᕙ ᑕᒪᓐᓇ ᐱᓇᓱᐊᖅᑍᑦ?” ᖃᐅᔨᓚᐅᕐᖕᒪᑕ ᔫᓇᐅᑉ ᕿᒫᓇᓱᐊᕐᖕᓂᖓᓂᒃ ᐊᑕᓂᕐᖕᒥᑦ ᐅᖃᐅᑎᓚᐅᕐᖕᒪᒋᑦ. 
11ᑖᒃᑯᐊᓗ ᔫᓇ ᐊᐱᕆᕚᑦ, “ᓱᓇᒥᒃ ᐅᕙᑦᑎᓐᓅᑦ ᐱᓂᐊᖅᕕᐅᔪᒃᓴᐅᕖᑦ ᐃᒪᖅ ᐅᖅᓱᐊᓕᖁᓪᓗᒍ?” ᒪᓪᓕᓕᖅᐸᓪᓕᐊᑐᐃᓐᓇᓚᐅᕐᖕᒪᑦ.
12ᔫᓇᐅᓪᓗ ᐅᖃᐅᑎᕔᑦ: “ᑎᒍᓯᓐᖓ ᐃᒋᓪᓗᖓᓗ ᐃᒫᓄᑦ ᐃᒪᖅ ᐅᖅᓱᐊᓕᖁᓪᓗᒍ ᐃᓕᑦᓯᓐᓄᑦ; ᖃᐅᔨᒪᒐᒪ ᐅᕙᖓ ᐱᑦᔪᑎᒋᓪᓗᖓ ᐊᖅᑯᓇᖅᓯᐅᖅᑐᐊᓘᑎᑕᐅᒐᑦᓯ.”
13ᐊᖑᑎᓪᓗ ᑖᒃᑯᐊ ᐊᒃᓱᕈᖅᓗᑎᒃ ᐃᐳᓐᓇᓱᐊᖅᐳᑦ ᓄᓈᕋᓱᐊᕈᒪᓪᓗᑎᒃ, ᓴᐱᓕᖅᐳᓪᓕ ᒪᓪᓕᓕᖅᐸᓪᓕᐊᓂᖓ ᐱᑦᔪᑎᒋᓪᓗᒍ, ᐊᒡᒍᕋᕋᒥᒃ. 
14ᑐᒃᓯᐊᖅᕕᒋᕚᓪᓗ ᐊᑕᓂᖅ ᐅᖃᖅᓗᑎᒃ: “ᐊᑕᓃᖅ ᐊᓯᐅᓐᖏᑲᓚᐅᖅᑕᑐᖅ ᐃᓅᑉ ᐆᒪ ᐃᓅᓯᖓ ᐱᑦᔪᑎᒋᓪᓗᒍ; ᐊᐅᒡᓗ ᐸᓯᔭᒃᓴᐅᖏᑦᑐᖅ ᐃᓕᓂᐊᕐᖕᓇᒍ ᐅᕙᑦᑎᓐᓄᑦ, ᐃᕝᕕᑦ ᐊᑕᓃᖅ ᖁᕕᐊᒋᔭᕐᖕᓂᒃ ᐱᓂᐊᕋᕕᑦ.” 
15ᑐᒃᓯᐊᕇᕋᒥᒡᓗ, ᔫᓇ ᑎᒍᓪᓗᓂᑦᔪᒃ ᐃᒋᑉᐹᑦ ᐃᒫᓄᑦ, ᐃᒪᖅ ᑕᕝᕙ ᐃᒃᑑᓕᔮᕈᓐᓃᖅᐳᖅ. 
16ᐊᖑᑎᓪᓗ ᑖᒃᑯᐊ ᐊᑕᓂᕐᖕᒥᒃ ᓯᕘᕋᒻᒪᕆᓕᖅᐳᑦ, ᑐᓂᕐᕈᓯᖅᕕᒋᓪᓗᒍᓗ; ᐊᑕᓂᖅ ᐊᖏᒻᒪᕆᒃᕕᒋᕚᑦ.
17ᐊᑕᓂᐅᓪᓗ ᐱᖁᔨᓂᖓᒍᑦ ᐃᒪᕐᖕᒥᐅᑕᖅᔪᐊᖅ ᔫᓇᒥᒃ ᐄᓯᖁᕚ, ᔫᓇᓗ ᐃᒪᕐᖕᒥᐅᑕᐅᑉ ᐊᕿᐊᕈᐊᓃᓚᐅᖅᐳᖅ ᐅᓪᓗᑦ ᐱᖓᓱᑦ ᐅᓐᓄᐊᓪᓗ ᐱᖓᓱᑦ ᓈᓪᓗᒋᑦ.
