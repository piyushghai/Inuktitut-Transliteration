1ᒨᓯᓯ ᐄᓴᕅᓕᒥᐅᓄᑦ ᓱᓕ ᑲᔪᓯᓪᓗᓂ ᐅᖃᓪᓚᓚᐅᖅᐳᖅ, 
2ᐅᖃᖅᓗᓂᓗ, “ᒫᓐᓇ ᐊᕐᕌᒍᖃᓕᕋᒪ 120-ᓂᒃ; ᐊᔪᓕᓕᖅᐳᖓ ᐊᓂᖃᑦᑕᕆᐊᒃᓴᖅ ᐃᑎᖃᑦᑕᕆᐊᒃᓴᖅᓗ, ᐊᑕᓂᐅᓪᓗ ᐅᖃᐅᑎᓚᐅᖅᐹᖓ ᔪᐊᕐᑕᓂᒥᒃ ᐃᑳᕐᖕᓂᐊᖏᓐᓂᕋᖅᓗᖓ. 
3ᐊᑕᓂᖅᓕ ᒎᑎᓯ ᓯᕗᓂᑦᓯᓐᓃᓐᓂᐊᖅᐳᖅ ᑕᒫᓂᓗ ᓄᓇᖃᖅᑐᑦ ᐃᓅᖃᑎᒌᒡᔪᐊᑦ ᓄᖑᑎᑦᓱᒫᖅᐰᑦ, ᓄᓇᖏᓐᓂᒃ ᓄᓇᑖᖔᖁᓪᓗᓯ; ᔮᓱᐊᓗ ᑕᓯᐅᖅᑎᒋᓂᐊᖅᐸᓯ, ᐊᑕᓂᖅ ᑍᒫᒃ ᐅᖃᖅᓯᒪᖕᒪᑦ. 
4ᐊᑕᓂᐅᑉ ᐃᓄᐃᑦ ᑖᒃᑯᐊ ᓄᖑᓐᓂᐊᖅᐰᑦ, ᑍᒫᑦᓮᓐᓇᖅ ᓵᓚᒋᓚᐅᕐᖕᒪᒋᒃ ᐊᖓᔪᖅᑳᖅᔪᐊᒃ ᓮᕼᐆᓂ ᐊᒻᒪᓗ ᐋᒡ ᐊᒧᕅᑎᒥᐅᑦ ᐊᖓᔪᖅᑳᖅᔪᐊᖏᒃ, ᓄᓇᒋᔭᖏᒡᓗ, ᑖᒃᑯᐊᒡᓗ. 
5ᐊᑕᓂᐅᓪᓗ ᓵᓚᖃᖅᑎᑦᓱᒫᖅᐹᓯ ᑖᒃᑯᓂᖓ, ᐱᓇᓱᐊᖅᕕᒋᔭᒃᓴᕆᕙᓯᓗ ᐱᖁᔨᑦᔪᑎᒋᓯᒪᔭᒃᑲ ᐃᓕᑦᓯᓐᓄᑦ ᒪᓕᑦᓯᐊᖅᓗᒋᑦ. 
6ᓴᓐᖏᔫᓕᕆᑦᓯ ᓯᕘᕋᖏᓪᓗᓯᓗ, ᓯᕘᕋᒋᔭᒃᓴᕆᓐᖏᓚᓯ ᑲᑉᐱᐊᒋᓇᒋᓪᓗ, ᐊᑕᓂᐅᑉ ᒎᑎᑦᓯ ᐃᓚᒋᓂᐊᕐᖕᒪᓯ, ᓴᒡᓗᕿᓐᓂᐊᖏᒻᒪᓯ ᕿᒪᖕᓂᐊᕐᖕᓇᓂᓯᓗ.”
7ᑕᕝᕙ ᒨᓯᓯᐅᑉ ᔮᓱᐊ ᕾᖁᕚ, ᐅᖃᐅᑎᓪᓗᒍᓗ ᐃᓄᓕᒫᑦ ᐄᓴᕅᓕᒥᐅᑦ ᑐᓵᑎᓪᓗᒋᑦ, “ᓴᓐᖏᔫᓕᕆᑦ ᓯᕘᕋᔪᐃᓪᓗᑎᓪᓗ; ᐃᕝᕕᐅᒐᕕᑦ ᑕᓯᐅᖅᓯᔪᒃᓴᐅᔪᑎᑦ ᐅᑯᓂᖓ ᐃᓄᖕᓂᒃ ᓄᓇᒥᒃ ᓄᓇᑖᕆᐊᖅᑐᓕᖅᑎᓪᓗᒋᑦ ᐊᑕᓂᐅᑉ ᐅᖃᕕᒡᓗᓂ ᐊᖏᕈᑎᒋᓯᒪᓚᐅᖅᑕᖓᓂᒃ ᓯᕗᓕᕕᓂᖏᓐᓄᑦ, ᓄᓇᑖᕆᓂᐊᖅᑕᖏᓐᓄᓪᓗ ᑕᓯᐅᖅᑕᒃᓴᕆᕙᑎᑦ. 
8ᐊᑕᓂᖅ ᓯᕗᓂᕐᖕᓃᓐᓂᐊᖅᐳᖅ ᐃᓚᒋᓂᐊᖅᐹᑎᓪᓗ, ᓴᒡᓗᕿᓐᓂᐊᖏᒻᒪᑎᑦ ᕿᒪᖕᓂᐊᕐᖕᓇᑎᓪᓗ, ᑍᒤᒻᒪᑦ ᓯᕘᕋᑦᑍᓕᒋᑦ ᓴᐱᓕᖅᑍᓕᓗᑎᓪᓗ.”
9ᒨᓯᓯᐅᓪᓗ ᐱᖁᔧᑦ ᑎᑎᕋᓚᐅᖅᐰᑦ ᑐᓂᓪᓗᒋᓪᓗ ᓕᕔᑎᓄᑦ ᑐᓂᕐᕈᓯᖅᑎᑦᓯᔨᓄᑦ, ᑖᒃᑯᐊ ᐊᒡᔭᖅᓯᔨᐅᖕᒪᑕ ᐊᑕᓂᐅᑉ ᐊᖏᖃᑎᒌᒍᑎᖏᑕ ᐃᒃᓯᖅᕕᖓᓂᒃ, ᐄᓴᕅᓕᒥᐅᓪᓗ ᐊᖓᔪᖅᑳᖏᓐᓄᑦ. 
10ᐱᖁᔨᓪᓗᓂᓗ ᐅᖃᐅᑎᕔᑦ, “ᐊᕐᕌᒍᑦ 7-ᑦ ᐊᓂᒍᕌᖓᑕ ᑕᒫᑦ, ᐊᑭᓕᒃᓴᕆᔭᐅᔪᑦ ᓄᖑᑎᑕᐅᓂᖏᑕ ᓇᓪᓕᐅᓐᓂᖓ ᓇᓪᓕᐅᑎᔭᕌᖓᑦ, ᑐᐱᕐᖕᒥᒃ ᐊᖏᕐᕋᖃᖃᑦᑕᕐᖕᓂᕕᓂᕐᖕᒥᖕᓂᒃ ᓇᓪᓕᐅᓐᓂᖅᓯᐅᓕᕌᖓᑕ. 
11ᐊᑐᐊᖅᑕᐅᖃᑦᑕᖅᑐᒃᓴᐅᕗᑦ ᐄᓴᕅᓕᒥᐅᑦ ᐃᓄᖏᓐᓄᑦ ᑐᒃᓯᐊᕆᐊᖅᑐᖅᓯᒪᑎᓪᓗᒋᑦ ᐊᑕᓂᕐᖕᒧᑦ ᒎᑎᑦᓯᓐᓄᑦ ᑐᒃᓯᐊᖅᕕᐅᕙᒃᑐᒥ ᑲᑎᖃᑦᑕᖅᕕᖕᒥ. 
12ᐃᓄᐃᑦ ᕾᖁᔭᒃᓴᕆᕙᓯ ᐊᖑᑎᑦ, ᐊᕐᖕᓁᓪᓗ, ᓄᑕᕅᓪᓗ, ᓄᓇᖃᖅᑐᑐᖃᐅᖏᑦᑐᓪᓗ ᓄᓇᑦᓯᓐᓃᑦᑐᑦ, ᐃᓄᓕᒫᑦ ᑐᓴᖁᓪᓗᒋᑦ ᑐᑭᓯᖁᓪᓗᒋᓪᓗ ᐊᑕᓂᕐᖕᒥᒃ ᒎᑎᑦᓯᓐᓂᒃ ᐃᓕᕋᓱᒍᓐᓇᖁᓪᓗᒋᑦ, ᑲᒪᑦᓯᐊᖅᓗᑎᒡᓗ ᒪᓕᒍᓐᓇᖁᓪᓗᒋᑦ ᐱᖁᔧᑦ ᐅᖃᐅᓯᓕᒫᖏᓐᓂᒃ. 
13ᕿᑐᕐᖓᖏᓪᓗ ᑖᒃᑯᓂᖓ ᖃᐅᔨᓚᐅᖅᓯᒪᖏᑦᑐᑦ, ᑐᓴᕐᖕᓂᐊᕐᖕᒪᑕ ᐃᓕᓐᓂᐊᖅᓗᑎᒡᓗ ᐃᓕᕋᓱᖕᓂᕐᖕᒥᒃ ᐊᑕᓂᕐᖕᒥᒃ ᒎᑎᑦᓯᓐᓂᒃ, ᑍᒪᓐᖓᑦ ᓄᓇᒥ ᓄᓇᖃᕐᖕᓂᓕᒫᒥᖕᓂ ᑕᒫᓂ ᓄᓇᑖᕆᓂᐊᓕᖅᑕᑦᓯᓐᓂ ᔪᐊᕐᑕᓂᐅᑉ ᐊᑭᐊᓃᑦᑐᒥ.”
14ᑕᕝᕙ ᐊᑕᓂᖅ ᒨᓯᓯᒧᑦ ᐅᖃᖅᐳᖅ, “ᑕᑯᒋᑦ, ᐅᓪᓗᖅ ᐃᓅᔪᓐᓃᖅᕕᒃᓮᑦ ᖃᒡᓕᕗᖅ; ᔮᓱᐊ ᕾᖁᓚᐅᕈᒃ, ᐅᕗᖓ ᑐᐱᕐᖕᒧᑦ ᑲᑎᒪᕕᖕᒧᑦ ᐃᑎᖅᓗᓯᒃ, ᐱᔭᒃᓴᖏᓐᓂᒃ ᑎᓕᓂᐊᕋᒃᑯ.” ᑕᕝᕙ ᒨᓯᓯᒃᑯᒃ ᔮᓱᐊᒃᑯᒃ ᑐᐱᕐᖕᒧᐊᖅᐴᒃ, 
15ᐊᑕᓂᐅᓪᓗ ᓴᖅᑭᕝᕕᒋᕚᒃ ᓄᕗᔭᒦᓪᓗᓂ ᖁᒻᒧᑦ ᑕᑭᔪᑯᑖᒥ ᑐᐱᐅᓪᓗ ᐃᑎᖅᑕᖅᕕᐊᑕ ᓴᓂᐊᓂ ᓇᐸᓕᖅᓱᓂ.
16ᐊᑕᓂᖅᓗ ᐅᖃᖅᐳᖅ ᒨᓯᓯᒧᑦ: “ᑕᑯᒋᑦ, ᐊᑯᓂᐅᖏᑦᑐᖅ ᑐᖁᓂᐊᓕᕋᕕᑦ ᓯᕗᓕᕕᓂᖅᑎᑦ ᐃᓚᒋᓕᖅᓗᒋᑦ; ᑭᖑᓂᕐᖕᓂ ᐃᓄᐃᑦ ᐅᕙᓐᓂᒃ ᐊᓯᓐᓂᐊᓕᕈᒫᖅᐳᑦ ᐊᖏᖃᑎᒌᒍᑎᒋᓚᐅᖅᑕᕗᓪᓗ ᓯᖁᒥᑕᐅᔪᒫᖅᐳᑦ, ᐅᕙᓐᓂᒃ ᕿᒤᓗᑎᒃ ᐅᒃᐱᖏᑦᑐᑦ ᒎᑎᓐᖑᐊᖏᓐᓄᑦ ᑕᒫᓂ ᓄᓇᑖᕆᓂᐊᓕᖅᑕᖏᑕ ᐃᓄᖏᓐᓂᒃ ᒪᓕᒃᓴᖅᓗᑎᒃ ᑐᒃᓯᐊᖃᑦᑕᓕᕈᒫᖅᐳᑦ. 
17ᑕᒪᓐᓇ ᐊᑐᓕᖅᐸᑦ, ᑕᕝᕙ ᓂᓐᖓᒃᕕᒋᔪᒫᖅᐸᒃᑲ; ᕿᒪᒍᒫᖅᐸᒃᑲᓗ ᐊᓚᖅᓗᒋᑦ, ᑕᕝᕙ ᓄᖑᑕᐅᔪᒫᖅᐳᑦ; ᐅᓄᖅᑐᓄᑦ ᐱᓂᖅᓗᖕᓇᖅᑐᓄᑦ ᐊᑲᐅᖏᑦᑐᓄᓪᓗ ᑎᑭᑕᐅᔪᒫᖅᐳᑦ, ᑕᕝᕙ ᐅᖃᓕᕈᒫᖅᐳᑦ, ‘ᒪᑯᐊ ᐱᐅᖏᑦᑐᑦ ᐅᕙᑦᑎᓐᓄᑦ ᑎᑭᑉᐳᑦ ᒎᑎᐅᑉ ᐃᓚᒋᔪᓐᓃᕐᖕᒪᑎᒎᑦ?’ 
18ᑕᒪᓐᓇ ᓇᓪᓕᐅᑎᒃᐸᑦ ᓱᓕᓗᖓ ᐊᓚᕈᒫᖅᐸᒃᑲ, ᐱᐅᖏᑦᑐᓂᖏᑦ ᒎᑎᓐᖑᐊᓄᑦ ᐊᓯᓐᓄᑦ ᓵᓐᖓᓕᕐᖕᓂᖏᑦ ᐱᑦᔪᑎᒋᓗᒋᑦ.
19ᒫᓐᓇᓕ ᑍᒤᒻᒪᑦ, ᐅᓇ ᐃᓐᖏᕈᓯᖅ ᑎᑎᕋᖅᑕᒃᓴᕆᕙᑦ, ᐃᓕᓐᓂᐊᖅᑎᑦᓯᑦᔪᑎᒋᓗᒍᓗ ᐄᓴᕅᓕᒥᐅᓄᑦ; ᓇᓗᓁᖅᓯᓂᐊᕐᖕᒪᑦ ᑖᒃᑯᓂᖓ ᓈᒻᒪᒃᓴᖏᓐᓂᓐᓂᒃ. 
20ᓄᓇᒧᑦ ᑕᓯᐅᕐᖕᓂᐊᖅᐸᒃᑲ ᓄᓇᑖᖁᓪᓗᒋᑦ ᐊᔪᖅᓴᕐᖕᓇᖏᑦᑐᒧᑦ ᓂᕿᒃᓴᖃᑦᓯᐊᖅᑐᒧᓪᓗ, ᑕᒪᓐᓇ ᐅᖃᕕᒃᓗᖓ ᐊᖏᕈᑎᒋᓯᒪᒐᒃᑯ ᓯᕗᓕᕆᓚᐅᖅᑕᖏᓐᓄᑦ, ᑕᕝᕙᓂ ᓂᕆᓯᒪᓕᖅᐸᑕ ᐊᕿᐊᑦᑐᖅᓗᑎᒃ ᖁᐃᒃᓯᓪᓗᑎᒡᓗ, ᐊᓯᓐᓄᑦ ᒎᑎᓐᖑᐊᓄᑦ ᓵᖔᓕᕈᒫᖅᐳᑦ ᐱᔨᑦᓯᓕᖅᓗᒋᑦ, ᐅᕙᓐᓂᒃ ᖁᔭᓈᖅᓯᔪᒫᖅᐳᑦ ᐊᖏᖃᑎᒌᒍᑎᒋᓯᒪᔭᒃᑲᓗ ᓯᖁᒥᓪᓗᒋᑦ, 
21ᑕᕝᕙ ᐱᓂᖅᓗᖕᓇᖅᑐᓄᑦ ᐊᑲᐅᖏᑦᑐᑎᓄᓪᓗ ᐅᓄᖅᑐᓄᑦ ᑎᑭᑕᐅᔪᒫᖅᐳᑦ, ᑖᑦᓱᒪ ᐃᓐᖏᕈᓯᐅᑉ ᓵᓐᖓᔪᒫᖅᐰᑦ ᓇᓗᓁᖅᓯᓗᓂ ᑖᒃᑯᓂᖓ ᑖᓐᓇ ᐳᐃᒍᖅᑕᐅᓂᐊᖏᒻᒪᑦ ᑭᖑᕚᖏᑕ ᖃᓂᖏᓐᓂᑦ ᖃᐅᔨᒪᒐᒪ ᖃᓄᐃᓕᐅᕋᓱᐊᖅᑕᖏᑦ ᐋᖅᑭᒃᐸᓪᓕᐊᖕᒪᑕ, ᓱᓕ ᑎᑭᑎᓚᐅᖏᒃᑲᓗᐊᖅᓗᑎᒃ ᓄᓇᒧᑦ ᐊᖏᕈᑎᒋᓯᒪᔭᓐᓄᑦ ᑐᓂᓂᐊᕐᖕᓂᕋᖅᓗᒍ ᑖᒃᑯᓄᖓ.”
22ᑕᕝᕙᓂ ᐅᓪᓗᒥᑦᓮᓐᓇᖅ ᒨᓯᓯᐅᑉ ᐃᓐᖏᕈᓯᖅ ᑎᑎᕋᓚᐅᖅᐹ ᐄᓴᕅᓕᐅᒥᓄᓪᓗ ᐃᓕᓐᓂᐊᖅᑎᑦᓯᑦᔪᑎᒋᓪᓗᓂᐅᒃ.
23ᑕᕝᕙ ᐊᑕᓂᖅ ᔮᓱᐊᒧᑦ ᐅᖃᓕᖅᐳᖅ ᓈᓂᐅᑉ ᐃᕐᖕᓂᖓᓄᑦ ᐅᖃᐅᑎᓪᓗᒍᓗ, “ᓴᓐᖏᔫᓕᕆᑦ ᓯᕘᕋᔪᐃᓪᓗᑎᓪᓗ; ᐄᓴᕅᓕᒥᐅᑦ ᑕᓯᐅᕐᖕᓂᐊᕋᕕᒋᑦ ᓄᓇᒧᑦ ᑖᒃᑯᓄᖓ ᐅᖃᕕᒡᓗᖓ ᐊᖏᕈᑎᒋᓯᒪᔭᓐᓄᑦ; ᐅᕙᖓ ᐱᖃᑎᒋᓂᐊᖅᐸᒋᑦ.”
24ᒨᓯᓯ ᑎᑎᕋᓚᐅᖅᐳᖅ ᒎᑎᐅᑉ ᐱᖁᔭᖏᓐᓂᒃ ᐊᒡᓚᖕᓄᑦ ᑲᑎᑦᓱᒋᑦ ᐃᓱᓕᑦᓯᐊᖅᓱᒋᑦ. 
25ᐱᔭᕇᕋᒥᒋᑦ, ᓕᕔᑎᓄᑦ ᑐᓂᕐᕈᓯᖅᑎᑦᓯᔨᓄᑦ ᐅᖃᖅᐳᖅ, ᑖᒃᑯᐊ ᐊᒡᔭᖅᓯᔨᐅᖕᒪᑕ ᐊᑕᓂᐅᑉ ᐊᖏᖃᑎᒌᒍᑎᖏᑕ ᐃᒃᓯᖅᕕᖓᓂᒃ, 
26“ᐅᑯᐊ ᐱᖁᔧᑦ ᐊᒡᓚᒃᓯᒪᔪᑦ, ᑎᒍᓗᒋᑦ ᐃᓕᔭᒃᓴᕆᕙᓯ ᐊᑕᓂᐅᑉ ᒎᑎᑦᓯ ᐊᖏᖃᑎᒌᒍᑎᖏᑕ ᐃᒃᓯᖅᕕᖓᑕ ᓴᓂᐊᓄᑦ, ᓇᓗᓁᒃᑯᑕᐅᖁᓪᓗᒋᑦ ᐃᓕᑦᓯᓐᓄᑦ. 
27ᖃᐅᔨᒪᒐᒪ ᓈᓚᒍᓐᓇᖏᓐᓂᑦᓯᓐᓂᒃ ᑕᑎᑐᔪᐊᓘᓂᑦᓯᓐᓂᒡᓗ; ᑕᑯᒋᑦ, ᐃᓅᖃᑎᒋᓪᓗᓯ ᓈᓚᒍᓐᓇᓚᐅᖏᓐᓇᑦᓯ ᑕᑎᑐᓴᒍᓐᓇᖅᓗᓯᓗ ᐊᑕᓂᕐᖕᒧᑦ, ᐱᒋᐊᓪᓚᒃᑲᓐᓂᓛᕋᑦᓯ ᑐᖁᖓᓕᕈᒪ. 
28ᑭᖑᕚᕇᑦ ᐊᖓᔪᖅᑳᓕᒫᖏᑦ ᐊᐅᓚᑦᓯᔨᐅᔪᓪᓗ ᐅᕙᓐᓄᑦ ᕾᖁᓚᐅᖅᓯᐅᒃ, ᒪᑯᓂᖓ ᐅᖃᐅᑎᓂᐊᕋᒃᑭᑦ; ᕿᓚᒡᓗ ᓄᓇᓗ ᓇᓗᓁᖅᓯᔨᒋᓂᐊᖅᐹᒃᑲᒃ ᑖᒃᑯᓂᖓ ᓈᒻᒪᒃᓴᖏᓐᓂᓐᓂᒃ. 
29ᖃᐅᔨᒪᑦᓯᐊᕋᒪ ᑐᖁᓂᕐᖕᒪ ᑭᖑᓂᖓᒍᑦ ᐱᐅᖏᑦᑐᐊᓗᖕᓂᒃ ᐱᐅᓯᖅᑖᕈᒫᕋᑦᓯ; ᒪᓕᒃᑕᐅᖁᓯᒪᔭᒃᑲᓗ ᑐᓄᓐᖓᓕᕈᒫᕋᑦᓯᐅᒃ; ᐅᓪᓗᓂ ᓯᕗᓂᑦᑎᓐᓂ ᐊᔪᖅᑐᓕᓂᐊᓗᖕᓄᑦ ᑎᑭᑕᐅᔪᒫᖅᐳᓯ, ᐱᐅᖏᑦᑐᓕᓂᕐᖕᒥᒃ ᐊᑐᓕᕈᒫᕋᑦᓯ ᐊᑕᓂᐅᑉ ᓵᖓᓂ, ᓂᓐᖓᒃᑎᓪᓗᒍᓗ ᓇᖕᒥᓂᖅ ᐱᓇᓱᐊᖅᑕᑦᓯᓐᓄᑦ.”
30ᑕᕝᕙ ᒨᓯᓯ ᐅᖃᓪᓚᓯᓚᐅᖅᐳᖅ ᐃᓐᖏᐅᓯᕐᖕᒥᒃ ᐊᑕᖏᖅᓗᓂᐅᒃ ᐃᓄᓕᒫᑦ ᐄᓴᕅᓕᒥᐅᑦ ᓈᓚᒃᑎᓪᓗᒋᑦ.
