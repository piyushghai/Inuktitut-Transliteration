1ᓈᓚᒋᑦᓯ ᐊᑕᓂᐅᑉ ᐅᖃᐅᓯᖏᓐᓂᒃ: “ᒪᑭᓕᕆᑦᓯ, ᓂᑲᓇᖅᓴᖅᓗᓯᓗ ᐱᑦᔪᑎᑦᓯᓐᓂᒃ ᖃᖅᑲᓄᑦ, ᐱᖑᐃᓪᓗ ᑐᓵᑎᓯᒋᑦ ᐅᖃᐅᓯᕆᔪᒪᔭᑦᓯᓐᓂᒃ.
2ᑐᓴᕆᑦᓯ, ᐃᓕᑦᓯ ᖃᖅᑬᑦ, ᐊᑕᓂᐅᑉ ᓈᒻᒪᒃᓴᖏᑦᔪᑎᖓᓂᒃ, ᐃᓕᑦᓯᓗ ᓄᓇᖅᔪᐊᑉ ᑐᓐᖓᕕᖏᑦ ᓴᓐᖏᔪᑦ. ᐊᑕᓂᖅ ᓈᒻᒪᒃᓴᖏᑦᔪᑎᖃᕐᖕᒪᑦ ᐃᓄᖁᑎᒥᓄᑦ, ᐊᑭᕋᖅᑐᕐᖕᓂᐊᖅᓗᓂᓗ ᐄᓴᕅᓕᒥᐅᓂᒃ.
3ᐃᓄᖁᑎᒃᑲ, ᐃᓕᑦᓯᓐᓄᑦ ᖃᓄᐃᓕᐅᖅᓯᒪᒐᒪ? ᖃᓄᖅᓗ ᐊᒃᓱᕈᖅᑎᑦᓯᓚᐅᕋᒪ ᐃᓕᑦᓯᓐᓂᒃ? ᑭᐅᓚᐅᖅᓯᓐᖓ. 
4ᐃᑦᔨᑉᑎᐅᑉ ᓄᓇᖓᓂᑦ ᐊᐅᓪᓚᖅᑎᓚᐅᖅᐸᑦᓯ, ᐅᑎᖅᑎᓪᓗᓯ ᓄᓇᒥᑦ ᑎᒍᔭᐅᓯᒪᕕᖕᒥᑦ. ᐃᓕᑦᓯᓐᓄᑦ ᑎᓕᓯᓚᐅᖅᐳᖓ ᒨᓯᓯᒥᒃ, ᐂᕈᓂᒥᒃ ᒥᕆᐊᒥᒥᒡᓗ. 
5ᐃᓄᖁᑎᒃᑲ, ᐃᖅᑲᐅᒪᒋᑦᓯ ᐊᖓᔪᖅᑳᖅᔪᐊᑉ ᐰᓚᑭᐅᑉ ᒧᐊᐱᒥᐅᑕᐅᑉ ᐱᓂᐊᕐᖕᓂᕆᔪᒪᓚᐅᖅᑕᖏᓐᓂᒃ, ᐸᓛᒻᒥᐅᓪᓗ ᐱᐅᕆᐅᑉ ᐃᕐᖕᓂᖓᑕ ᑭᐅᓂᕕᓂᖓᓂᒃ ᑖᑦᓱᒧᖓ, ᐊᑐᓚᐅᖅᑕᓯᓗ ᓯᑎᒻᒥᑦ ᒋᐅᓪᒐᐅᓪᒧᑦ. ᖃᐅᔨᖁᓪᓗᓯ ᐊᑕᓂᐅᑉ ᐃᓱᐊᖅᑐᓕᓂᖓᓂᒃ.”
6ᓱᓇᒦᒃ ᐊᑕᓂᕐᖕᒧᐊᕈᑦᔨᔪᒃᓴᐅᕗᖓ? ᐹᒻᒪᒃᑎᖅᓗᖓᓗ ᒎᑎᐅᑉ ᖁᑦᓯᖕᓂᖅᐸᐅᔫᑉ ᓵᖓᓂ, ᓵᖓᓄᐊᖅᑐᒃᓴᐅᕗᖔ ᑐᓂᕐᕈᓯᖅᓗᖓ ᐃᑯᐊᓚᔪᒃᓴᓂᒃ? ᓄᕐᕋᕐᖕᒥᒃ ᐊᕐᕌᒍᓕᖕᒥᒃ ᐊᑕᐅᓯᕐᖕᒥᒃ. 
7ᐊᑕᓂᖅ ᖁᕕᐊᓱᖕᓂᐊᖅᐹ ᑐᓂᒍᒃᑯ ᑕᐅᓴᑏᑦ ᐅᖓᑖᓂ ᓰᐲᑦ ᐊᖑᓴᓪᓗᖏᓐᓂᒃ? 10,000-ᓂᒡᓘᓐᓃᑦ ᐸᐅᕐᖎᑦ ᐅᖅᓱᖏᓐᓂᒃ? ᕿᑐᕐᖓᖅᑖᕆᐅᕈᑎᒐᓘᓐᓃᑦ ᑐᓂᕐᕈᑎᒋᒍᒃᑰ ᐊᔪᕐᖕᓂᒃᑲ ᐱᓪᓗᒋᑦ, ᓇᖕᒥᓂᖅ ᑎᒥᓐᓂᑦ ᐱᔪᖅ ᑕᕐᖕᓂᕐᖕᒪ ᐊᔪᖅᑐᓕᓂᖏᓐᓄᑦ? 
8ᑕᑯᑎᓯᒪᕚᑎᑦ, ᐃᓅᔪᑎᑦ, ᓱᓇ ᐱᐅᖕᒪᖔᑦ; ᓱᓇᒥᒡᓗ ᐊᑕᓂᖅ ᐃᓕᖕᓂᒃ ᐱᖁᔨᖕᒪᖔᑦ ᓇᓛᒍᑦ ᐱᓇᓱᐊᖁᓪᓗᑎᑦ, ᓇᒡᓕᒍᓱᖁᓪᓗᑎᑦ ᐱᑦᓯᐊᖅᓗᑎᓪᓗ, ᐃᓅᖁᓪᓗᑎᓪᓗ ᒥᑭᒡᓕᑎᖅᓯᒪᓗᑎᑦ ᒎᑎᐅᑉ ᓵᖓᓂ.
9ᐊᑕᓂᐅᑉ ᓂᐱᖓ ᑐᓴᖅᓴᐅᕗᖅ ᐃᒡᓗᒐᓴᖕᓄᑦ; ᓯᓚᑐᔪᑦ ᐊᑎᕐᖕᓂᒃ ᓯᕘᕋᕗᑦ: “ᓈᓚᒃᓯᐅᒃ ᓱᒋᐊᖅᑕᐅᓂᖅ! ᐃᓕᑦᓯ ᑭᖑᕚᕇᖑᔪᓯ ᓄᓇᖃᖅᑐᓯ ᐃᒡᓗᖓᓴᖕᓂ! 
10ᐳᐃᒍᕆᐊᖃᖅᐳᖔ? ᑭᖑᕚᖑᖃᑎᒌᑦ ᐊᔪᖅᑐᓕᔪᑦ, ᓱᓕᖏᑦᑐᒃᑯᑦ ᐱᖁᑎᑖᕆᓯᒪᔭᖏᓐᓂᒃ ᐅᖁᒤᓐᓂᖅᓯᐅᕈᑎᖏᓪᓗ ᓱᓕᖏᑦᑐᑦ ᐱᓪᓗᒌᑦ? 
11ᖃᓄᐃᒃᓴᕆᐊᖃᓐᖏᓚᖔ ᐃᓄᖕᒥᒃ ᓯᓔᕐᕆᒃᓯᓂᒃᑯᑦ ᐅᖁᒤᓐᓂᖅᓯᐅᑎᒃᑯᑦ ᐆᒃᑐᕋᐅᑎᖃᖅᐸᒃᑐᒥᒃ? 
12ᐃᓄᐃᑦ ᐊᒃᓱᐃᑦᑐᖁᑎᓯ ᑲᑉᐱᐊᓱᒃᑎᑦᓯᓂᕐᖕᒥᒃ ᑕᑕᒻᒪᑕ; ᓄᓇᖅᑲᑎᓯᓗ ᓴᒡᓗᑐᓪᓗᑎᒃ, ᐅᖃᖏᑦ ᐅᐃᕕᕆᒃᓯᓂᕐᖕᓂᒃ ᑕᑕᑉᐳᑦ. 
13ᑍᒤᒻᒪᑦ, ᓱᒋᐊᓕᖅᐸᑦᓯ, ᐊᔪᓕᖅᑎᓪᓗᓯ ᐊᔪᖅᑐᓕᓂᓯ ᐱᓪᓗᒋᑦ. 
14ᓂᕆᒐᓗᐊᕈᑦᓯ ᐊᕿᐊᑦᑐᕈᓐᓁᓪᓕᓂᐊᖅᐳᓯ, ᑳᖏᓐᓇᓕᖅᓗᓯ ᐊᕿᐊᕈᓯ ᓂᒪᑐᐃᓐᓇᓕᖅᓗᓂ; ᐱᖁᑎᓪᓗ ᑲᑎᖅᓱᖅᑕᕋᓗᐊᓯ ᐊᓯᐅᔨᕙᓪᓕᐊᓗᒋᑦ, ᐱᐅᓕᐊᕋᓗᐊᓯᓗ ᐊᑭᕋᑦᓯᓐᓄᑦ ᐱᔭᐅᔪᒫᖅᐳᑦ. 
15ᑲᓐᖓᖅᓱᐃᒐᓗᐊᕈᑦᓯ, ᑲᑎᖅᓱᐃᓛᓐᖏᓚᓯ; ᓇᐹᖅᑐᐃᓪᓗ ᐅᖅᓱᒃᓴᖏᓐᓂᒃ ᑐᓪᓕᕋᓗᐊᕈᑦᓯ, ᐃᓕᑦᓯᓐᓄᑦ ᐊᑐᕈᓐᓇᓛᓐᖏᓚᑦ; ᐸᐅᕐᖓᓂᒃ ᕔᓂᒃᓴᓂᒃ ᓴᓇᖓᓗᐊᕈᑦᓯ, ᐃᒥᖅᕕᒋᔪᒫᓐᖏᓚᓯ. 
16ᐊᖓᔪᖅᑳᖅᔪᐊᑉ ᐅᒻᕆᐅᑉ ᒪᓕᖓᖏᓐᓂᒃ ᒪᓕᒃᑲᑦᓯ, ᐂᕼᐊᑉᓗ ᐱᓂᐊᕐᖕᓂᖏᓐᓂᒃ ᐱᐅᖏᑦᑐᓂᒃ ᒪᓕᒃᓗᓯ; ᑍᒃᑯᐊ ᐱᐅᓯᖏᓐᓂᒃ ᐱᐅᓯᖃᕋᑦᓯ; ᑍᒤᒻᒪᑦ ᐃᓂᓕᐅᕈᒫᖅᐳᓯ ᓄᓇᖅᑲᑎᓯ ᒥᑕᐅᑎᒃᓴᐅᓕᖅᓗᑎᒃ, ᐃᓅᖃᑎᒌᒡᔪᐊᓄᓪᓗ ᒥᑕᐅᑎᒋᔭᐅᓂᓯ ᐊᑐᓕᖅᓗᒍ.”
