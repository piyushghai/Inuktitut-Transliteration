1ᑍᒤᒻᒪᑦ ᑕᒪᑐᒥᖓ ᐱᔨᑦᓯᕐᖕᓂᕐᖕᒥᒃ ᒎᑎᐅᑉ ᓂᑲᒍᓱᖕᓂᖅᔪᐊᖓᓄᑦ ᐱᑎᑕᐅᓯᒪᒐᑦᑕ, ᓴᐱᓕᕐᖕᓂᐊᓐᖏᓚᒍᑦ, 
2ᑲᓐᖑᓇᖅᑐᓪᓕ ᐱᓂᐊᕐᖕᓃᑦ ᐃᔨᖅᓯᒪᔪᑦ ᐊᑐᕈᒪᔪᓐᓃᖅᓯᒪᕙᕗᑦ; ᓯᓔᕐᕆᒃᓯᓂᕐᖕᒥᒡᓗ ᐃᓕᖅᑯᓯᖃᕐᖕᓇᑕ, ᒎᑎᐅᓪᓗ ᐅᖃᐅᓯᖏᑦ ᑐᑭᖃᕈᓐᓃᖅᑎᓐᖏᓚᕗᑦ, ᓱᓕᑦᓯᐊᕐᖕᓂᕐᖕᒥᒡᓕ ᓴᖅᑭᑎᑦᓯᕗᒍᑦ ᒎᑎᐅᑉ ᓵᖓᓂ ᐃᓄᖕᓄᑦ ᐃᓱᒪᖃᖅᕕᐅᔪᒪᓇᑕ ᓈᒻᒪᖏᑦᑐᒥᒃ. 
3ᐅᖃᐅᓰᑦ ᑐᓴᕈᒥᓇᖅᑐᑦ ᐅᖃᐅᑎᒋᔭᕗᑦ ᒪᑐᓯᒪᒃᐸᑕ, ᐊᓯᐅᓂᐊᖅᑐᓄᑦ ᑭᓯᐊᓂ ᒪᑐᓯᒪᕗᑦ. 
4ᑕᒪᑐᒪ ᓯᓚᖅᔪᐊᑉ ᒎᑎᖓᑕ ᐅᒃᐱᖏᑦᑐᑦ ᐃᓱᒪᖏᑦ ᑐᑭᓯᔪᓐᓇᖅᑎᓐᖏᓔᑦ, ᐅᖃᐅᓰᑦ ᑐᓴᕈᒥᓇᖅᑐᑦ ᖃᐅᒪᓂᖓᓂᒃ ᑕᑯᖁᓇᒋᑦ ᙭ᔅᑑᓯᐅᑉ ᓂᖅᑐᕐᖕᓇᕐᖕᓂᖅᔪᐊᖓᓂᒃ, ᑖᑦᓱᒥᖓ ᒎᑎᐅᑉ ᐊᑦᔨᖓᓂᒃ. 
5ᓇᖕᒥᓂᖅ ᐅᕙᑦᑎᓐᓂᒃ ᐊᔪᕆᖅᑐᐃᑦᔪᑎᒋᖏᓐᓇᑦᑕ, ᔩᓱᓯᐅᓪᓕ ᙭ᔅᑑᓯᐅᑉ ᐊᑕᓂᐅᓂᖓ ᐊᔪᕆᖅᑐᐃᑦᔪᑎᒋᕙᕗᑦ, ᐅᕙᑦᑎᓐᓂᒡᓗ ᐱᔨᐅᑎᓪᓗᑕ ᐃᓕᑦᓯᓐᓄᑦ ᔩᓱᓯ ᐱᑦᔪᑎᒋᓪᓗᒍ. 
6ᐃᒫᒃ ᒎᑎ ᐅᖃᖅᓯᒪᖕᒪᑦ, “ᖃᐅᒪᔪᖅ ᖃᐅᒪᓕᖅᓕ ᑖᖅᑐᒥ,” ᑖᑦᓱᒪ ᖃᐅᒪᓂᓂ ᖃᐅᒻᒪᒃᑎᑉᐹ ᐆᒻᒪᑎᑦᑎᓐᓄᑦ ᖃᐅᔨᑎᑕᐅᖁᓪᓗᑕ ᒎᑎᐅᑉ ᓂᖅᑐᕐᖕᓇᕐᖕᓂᖅᔪᐊᖓᓂᒃ ᙭ᔅᑑᓯᐅᑉ ᖃᐅᒻᒪᒃᑎᑦᓯᓂᖓᓂᑦ ᐱᔪᒥᒃ.
7ᐅᕙᒍᓪᓕ ᐊᓂᕐᖕᓂᒃᑯᑦ ᐱᒃᑯᒥᓇᖅᑐᒥᒃ ᑕᒪᑐᒥᖓ ᐱᖃᖅᑐᒍᑦ ᐃᒥᖃᐅᑎᑎᑐᑦ ᒪᕐᕋᖅᑎᑐᑦ ᑍᒤᑉᐳᒍᑦ, ᓴᖅᑭᑎᑦᓯᖁᓪᓗᑕ ᐱᔪᓐᓇᕐᖕᓂᖅᔪᐊᖅ ᑕᒪᓐᓇ ᒎᑎᒥᑦ ᐱᓯᒪᓂᖓᓂᒃ ᐅᕙᑦᑎᓐᓂᐅᖏᑦᑐᖅ. 
8ᖃᓄᑐᐃᓐᓇᖅ ᐅᑯᒤᒃᓴᖅᑎᑕᐅᕗᒍᑦ, ᐊᔪᓕᖅᑎᑕᐅᓇᑕᓕ; ᖁᓚᕐᖕᓇᖅᑐᒦᑎᑕᐅᕗᒍᑦ, ᓴᐱᓕᖅᑎᑕᐅᓇᑕᓕ; 
9ᐊᑭᕋᖅᑐᖅᑎᖃᖅᐳᒍᑦ, ᐃᓚᖃᕈᓐᓁᓪᓕᓇᑕᓕ; ᐋᓐᓂᐊᑎᑕᐅᒐᓗᐊᖅᐳᒍᑦ, ᑐᖁᑕᐅᓇᑕᓕ; 
10ᑎᒥᒥᐅᑕᕾᓐᓇᖅᐳᒍᑦ ᔩᓱᓯᐅᑉ ᑐᖁᖓᓂᒃ, ᑖᑦᓱᒪ ᐃᓅᓯᖓ ᓴᖅᑭᔮᖁᓪᓗᒍ ᑎᒥᑦᑎᓐᓂ. 
11ᐃᓅᓂᑦᑎᓐᓂ ᑐᖁᒦᖏᓐᓇᖅᐳᒍᑦ ᔩᓱᓯ ᐱᑦᔪᑎᒋᓪᓗᒍ, ᐃᓅᓯᖓᑦᑕᐅᖅ ᓴᖅᑭᔮᖁᓪᓗᒍ ᑎᒥᑦᑎᓐᓂ ᑐᖁᔪᒃᓴᒥ. 
12ᑕᕝᕙ ᑐᖁ ᐅᕙᑦᑎᓐᓂᒃ ᐱᓇᓱᐊᖏᓐᓇᖅᐳᖅ; ᐃᓅᓯᖅᓕ ᐃᓕᑦᓯᓐᓂ ᐱᓇᓱᐊᖅᑎᓪᓗᒍ.
13ᐊᒡᓚᖕᓂ ᐅᖃᖅᓯᒪᖕᒪᑦ, “ᐅᒃᐱᕋᒪ, ᐅᖃᓪᓚᒃᐳᖓ.” ᑕᕝᕙᓐᖓᑦᓮᓐᓇᖅ ᐅᒃᐱᕐᖕᓂᐅᑉ ᑲᔪᓯᓂᖓᓂᒃ ᐊᓂᕐᖕᓂᖃᖅᓗᑕ ᐅᒃᐱᕐᖕᒥᒐᑦᑕ ᐅᖃᓪᓚᒃᑭᕗᒍᑦ. 
14ᖃᐅᔨᒪᒐᑦᑕ ᒎᑎᐅᑉ ᐊᑕᓂᕐᖕᒥᒃ ᔩᓱᓯᒥᒃ ᐆᒻᒪᖅᑎᑦᓯᔫᑉ, ᐆᒻᒪᖅᑎᑦᓱᒫᕐᖕᒥᖕᒪᑎᒍᑦ ᔩᓱᓯᒃᑯᑦ, ᐃᓚᒋᓗᓯᓗ ᓴᖅᑭᑎᓪᓗᓂᑎᒍᑦ ᓇᔪᒐᒥᓄᑦ. 
15ᑕᒪᓐᓇ ᑍᒤᑉᐳᖅ ᐱᑦᔪᑎᒋᓪᓗᓯ, ᒎᑎᐅᑉ ᐱᔪᓐᓇᖅᑎᑦᓯᓂᖓ ᐃᓄᖕᓄᑦ ᐅᓄᖅᑐᓄᑦ ᑎᑭᐸᓪᓕᐊᖏᓐᓇᖁᓪᓗᒍ, ᖁᔭᓕᕙᓪᓕᐊᖏᓐᓇᖁᓪᓗᒋᑦ, ᒎᑎᐅᑉ ᓂᖅᑐᕐᖕᓇᐅᑎᒃᓴᖓᓄᑦ.
16ᑍᒤᒻᒪᑦ ᓴᐱᓕᓐᖏᓚᒍᑦ. ᑕᑯᒃᓴᐅᔪᒃᑯᑦ ᐃᓅᓯᑦᑎᒍᑦ ᐊᔪᓕᖅᐸᓪᓕᐊᒐᓗᐊᖅᓗᑕ, ᐃᓗᑦᑎᒍᓪᓕ ᖃᐅᑕᒫᑦ ᓄᑖᓐᖑᖅᑎᑕᐅᖏᓐᓇᖅᐳᒍᑦ. 
17ᒪᑯᐊ ᐊᑯᓂᐅᖏᑦᑐᖅ ᐅᖁᒻᒤᒃᓴᖅᑎᑕᐅᓂᕆᕙᒃᑕᕗᑦ ᐅᕙᑦᑎᓐᓂᒃ ᐅᐸᓗᖕᒊᔧᖕᒪᑕ ᐱᓐᓇᕐᖕᓇᖅᑐᖅᔪᐊᒧᑦ ᐃᓱᖃᖏᑦᑐᒧᑦ; ᐊᑦᔨᒋᔭᐅᑎᑕᒃᓴᐅᖏᑦᑐᒧᓪᓘᓐᓃᑦ, 
18ᐃᓱᒪᒋᔭᖃᕋᑦᑕ ᑕᑯᒃᓴᐅᖏᑦᑐᓂᒃ, ᑕᑯᒃᓴᐅᔪᑦ ᐱᓇᒋᑦ; ᑕᑯᒃᓴᐅᔪᑦ ᐃᓱᖃᕐᖕᒪᑕ; ᑕᑯᒃᓴᐅᖏᑐᓪᓕ ᐃᓱᖃᓐᖏᓚᑦ.
