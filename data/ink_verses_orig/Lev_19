1ᐊᑕᓂᖅ ᒨᓯᓯᒧᑦ ᐅᖃᖅᐳᖅ, 
2“ᐄᓴᕅᓕᒥᐅᓕᒫᑦ ᐃᒫᒃ ᐅᖃᐅᑎᒃᑭᑦ, ᐃᑦᔪᕐᖕᓁᒋᑦᓯ, ᐅᕙᖓ, ᐊᑕᓂᖅ ᒎᑎᓯ, ᐃᑦᔪᕐᖕᓁᓐᓇᒪ. 
3ᑕᒪᑦᓯ ᐊᑐᓂᑦ ᐊᓈᓇᓯ ᐊᑖᑕᓯᓗ ᐅᐱᒋᑦᓯᐊᕆᐊᖃᖅᐸᓯ, ᓴᐸᑎᓗ ᑲᒪᒋᑦᓯᐊᖅᓗᒍ ᑍᒫᒃ ᐱᖁᔨᓯᒪᒐᒪ, ᐅᕙᖓ ᐊᑕᓂᐅᒐᒪ ᒎᑎᓯ.
4ᒎᑎᓐᖑᐊᑦ ᓵᕝᕕᒋᓂᐊᕋᓯᒋᒃ; ᒎᑎᓐᖑᐊᓂᒡᓘᓐᓃᑦ ᓴᕕᕋᔭᖕᓂᒃ ᓴᓇᔭᕆᐊᖃᓐᖏᓚᓯ ᒎᑎᒋᓂᐊᖅᑕᑦᓯᓐᓂᒃ, ᐅᕙᖓ ᐊᑕᓂᐅᒐᒪ ᒎᑎᓯ.
5ᐊᑕᓂᕐᖕᒧᑦ ᑐᓂᕐᕈᓯᕈᑦᓯ ᑐᖁᑕᒃᓴᒥᒃ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑎᒥᒃ, ᑐᓂᕐᕈᑎᒋᓯᐅᒃ ᐱᖁᔭᐅᓯᒪᔪᑦ ᒪᓕᑦᓯᐊᖅᓗᒋᑦ ᐃᓚᓕᐅᖅᑕᐅᑦᓯᐊᖁᓪᓗᒍ ᐃᓕᑦᓯ ᐱᓪᓗᓯ. 
6ᓂᕆᔭᐅᓗᓂ ᓄᖑᑕᐅᔭᕆᐊᖃᖅᐳᖅ ᐅᓪᓗᒥ ᑕᕝᕙᓂ ᑐᓂᕐᕈᓯᖅᕕᒋᔭᑦᓯᓐᓂ, ᐅᓪᓘᑉ ᐂᑉᐸᖓᓂᓘᓐᓃᑦ; ᐊᒥᐊᒃᑯᖃᖅᐸᑦ ᐅᓪᓗᐃᑦ ᐱᖓᔪᐊᓐᓂ, ᐃᑯᒪᒧᑦ ᓄᖑᑕᐅᔭᕆᐊᖃᖅᐳᖅ. 
7ᐅᓪᓗᐃᑦ ᐱᖓᔪᐊᓐᓂ ᓂᕆᔭᐅᒃᐸᑦ, ᑕᕝᕙ ᐃᑦᔪᕐᖕᓇᖅᓯᕗᖅ ᑐᓂᕐᕈᑕᐅᓯᒪᓂᖓᓗ ᐃᓚᓕᐅᖅᑕᐅᓂᐊᓐᖏᓚᖅ. 
8ᓇᓪᓕᐊᑦ ᑍᒤᑦᑐᒥᒃ ᓂᕆᔪᖅ, ᑖᓐᓇ ᐸᓯᔭᒃᓴᐅᕗᖅ ᐃᑦᔪᕐᖕᓇᖅᑎᑦᓯᖕᒪᑦ ᐊᑕᓂᕐᖕᒧᑦ ᐃᑦᔪᕐᖕᓁᑐᒥᒃ; ᑖᓐᓇᓗ ᐊᕕᑕᐅᔭᕆᐊᖃᖅᐳᖅ.
9ᓄᓇᒥ ᐱᕈᖅᓯᐊᓂᒃ ᓂᕿᒃᓴᓂᒃ ᑲᑎᖅᓱᐃᒍᕕᑦ, ᓄᓇᖁᑎᕕᑦ ᑭᒡᓕᒻᒪᕆᐊᓄᑦ ᑲᑎᖅᓱᐃᔭᕆᐊᖃᓐᖏᓚᑎᑦ, ᓇᑲᑎᖅᓯᒪᖏᑦᑐᑦ ᐊᒥᐊᒃᑯᑎᑦ ᐅᑎᖅᕕᒋᔭᒃᓴᕆᓐᖏᓚᑎᑦ. 
10ᐱᕈᖅᓰᕖᑦ ᐸᐅᕐᖓᓕᒃ ᑲᑎᖅᓱᐃᕕᒋᒍᕕᐅᒃ, ᕿᒪᒃᑕᑎᑦ ᐸᐅᕐᖎᑦ ᐅᑎᖅᕕᒋᔭᕆᐊᖃᓐᖏᓚᑎᑦ. ᐊᒥᐊᒃᑯᒋᓕᒃᑭᑦ ᐊᔪᖅᓴᖅᑐᓄᑦ, ᑕᒫᓂᓗ ᓄᓇᖃᖏᑦᑐᓄᑦ. ᐅᕙᖓ ᐊᑕᓂᐅᒐᒪ ᒎᑎᓯ.
11ᑎᒡᓕᒃᑐᒃᓴᐅᓐᖏᓚᑎᑦ, ᓴᒡᓗᔪᒃᓴᐅᓇᒃᓗ, ᓯᓔᕐᕆᒃᓯᔪᒃᓴᐅᓇᒡᓗ ᐊᓯᖕᓂᒃ. 
12ᐊᖏᖅᓗᑎᑦ ᓱᓕᓂᕋᕈᑎᖃᕆᐊᖃᓐᖏᓚᑎᑦ ᐅᕙᖓ ᐊᑎᓐᓂᒃ, ᐊᖏᕈᑎᒋᔭᕐᖕᓂᒃ, ᓱᓕᖏᒃᑯᕕᑦ ᒎᑎᕕᑦ ᐊᑎᖓ ᓇᕐᕈᓇᖅᓯᑎᓐᓂᐊᕋᕕᐅᒃ, ᐅᕙᖓ ᐊᑕᓂᐅᒐᒪ.
13ᐃᓅᖃᑎᖕᓂᒃ ᓯᓔᕐᕆᒃᓯᔪᒃᓴᐅᓐᖏᓚᑎᑦ, ᐱᖁᑎᖏᓐᓂᒡᓗ ᑎᒡᓕᒡᕕᒋᔭᒃᓴᕆᓐᖏᓚᑦ ᐃᖅᑲᓁᔭᖅᑎᑕᕐᖕᓂᒃ ᐊᑭᓖᑦᑍᓕᒪᔪᒃᓴᐅᓐᖏᓚᑎᑦ ᖃᐅᑦᓯᐊᕆᑦᑍᓕᓗᒍ ᐊᒡᓛᑦ. 
14ᑐᓵᖏᑦᑐᒥᒃ ᐅᖃᕐᖕᓂᓘᑎᖃᕐᖕᓂᐊᕐᖕᓇᒃ, ᐅᕝᕙᓘᓐᓃᑦ ᑕᐅᑐᖏᑦᑐᒥᒃ ᐹᓪᓚᒍᑎᒃᓴᓕᐅᖅᓯᓂᐊᕐᖕᓇᒃ, ᒎᑎ ᓯᕘᕋᒋᒍᒃ, ᐅᕙᖓ ᐊᑕᓂᐅᒐᒪ. 
15ᓱᓕᑦᓯᐊᖅᑐᒥᒃ ᐱᓂᐊᕐᖕᓂᖃᕆᑦ; ᐃᓔᓐᓇᖅᓯᐅᕐᖕᓂᐊᕐᖕᓇᒃ ᐃᓄᒃ ᐊᔪᖅᓴᖅᑐᑦ ᐱᓪᓗᒋᑦ ᐊᔪᖅᓴᖏᑦᑐᓪᓗ ᐱᓪᓗᒋᑦ, ᐃᓅᖃᑎᑎᑦ ᐊᑦᔨᒌᒃᑐᒥᒃ ᐱᓂᐊᕐᖕᓂᖃᖅᕕᒋᔭᕆᐊᖃᖅᐸᑎᑦ. 
16ᐅᖃᐅᓯᖅᓗᖕᒥᒃ ᐃᓅᖃᑎᖕᓂᒃ ᐱᐅᓐᖏᑎᑦᓯᔪᒥᒃ ᓯᐊᒻᒪᖅᑎᑦᓯᔭᕆᐊᖃᓐᖏᓚᑎᑦ ᐃᓅᖃᑎᖕᓄᑦ. ᐃᓅᖃᑎᕕᓪᓗ ᐃᓅᓯᖓᓂᒃ ᑲᑉᐱᐊᓇᖅᑐᒦᑎᑦᓯᔭᕆᐊᖃᓐᖏᓚᑎᑦ. ᐅᕙᖓ ᐊᑕᓂᐅᒐᒪ.
17ᐃᓅᖃᑎᖕᓂᒃ ᐃᓗᒃᑯᑦ ᖀᒥᒍᓱᒃᑐᒃᓴᐅᓐᖏᓚᑎᑦ. ᐃᓅᖃᑏᑦ ᓱᐊᒍᓐᓇᖅᐸᑦ ᓱᓕᓗᑎᑦ ᐸᓯᔭᒃᓴᐅᓂᖓᓂᒃ ᐱᖃᓯᐅᑦᔭᐅᓯᒪᖁᓇᒃ. 
18ᐊᑭᓂᐊᕈᒪᔪᒃᓴᐅᓐᖏᓚᑎᑦ, ᓂᓐᖓᒃᓯᒪᕕᖃᕐᖕᓂᐊᕐᖕᓇᒡᓗ ᐃᓅᖃᑎᖕᓂᒃ, ᐃᓅᖃᑎᖕᓂᒡᓕ ᓇᒡᓕᒍᓱᒃᑐᒃᓴᐅᕗᑎᑦ ᐃᓕᒃᑐᑦ ᓇᒡᓕᒋᓗᒍ. ᐅᕙᖓ ᐊᑕᓂᐅᒐᒪ.
19ᒪᓕᒐᒃᓴᐅᖁᔭᒃᑲ ᐃᖅᑲᐅᒪᓯᒋᒃ ᓂᖅᔪᑎᓂᒃ ᐊᑦᔨᒌᖏᑦᑐᓂᒃ ᓄᓕᐊᖅᑎᑦᓯᔪᒃᓴᐅᓐᖏᓚᓯ. ᓄᓇᖁᑏᑦ ᐱᕈᖅᓰᕕᒋᔭᕆᐊᖃᓐᖏᓚᑦ ᐱᕈᖅᓯᐊᒃᓵᖕᓂᒃ ᒪᕐᕉᖕᓂᒃ ᐊᑦᔨᒌᖏᑦᑑᖕᓂᒃ ᑲᑎᓐᖓᓗᒋᑦ. ᐊᓐᓄᕌᖅᓯᒪᔭᕆᐊᖃᓐᖏᓚᑎᑦ ᖃᓪᓗᓈᖅᑕᓂᒃ ᐊᑦᔨᒌᖏᑦᑐᓂᒃ ᐊᑕᐅᑦᓯᒃᑯᑦ.
20ᐊᖑᑦ ᓄᓕᐊᖅᐸᑦ ᐊᕐᖕᓇᒥᒃ ᐱᔨᒥᒃ ᓂᐅᕕᐊᖑᓯᒪᓂᒃᑯᑦ, ᐊᓯᐊᑕᓗ ᓄᓕᐊᒃᓴᕆᓗᓂᐅᒃ ᐊᕐᖕᓇᖅ ᐊᑭᓕᖅᑕᐅᓯᒪᖏᓪᓗᓂ, ᐃᒡᓗᒥᓪᓗ ᐊᓂᑎᑕᐅᓯᒪᖏᓪᓗᓂ, ᑖᒃᑯᐊᒃ ᓱᒋᐊᖅᑕᐅᔭᕆᐊᖃᖅᐴᒃ ᑭᓯᐊᓂᓕ ᑐᖁᑕᐅᔭᕆᐊᖃᓐᖏᓚᒃ ᐊᕐᖕᓇᖅ ᓯᐊᓛᖑᖕᒪᑦ ᓂᐅᕕᐊᖑᓯᒪᓪᓗᓂ. 
21ᐊᖑᓪᓕ ᑖᓐᓇ ᓰᐱᐅᑉ ᐊᖑᓴᓪᓗᖓᓂᒃ ᕾᑦᓯᔭᕆᐊᖃᖅᐳᖅ ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᖓᓄᑦ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᖅ ᑐᓂᕐᕈᑎᒋᓗᒍ ᐊᑕᓂᕐᖕᒧᑦ. 
22ᓰᐱᐅᑉ ᐊᖑᓴᓪᓗᖓᓄᑦ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᒧᑦ ᑐᓂᕐᕈᑎᒥᒃ ᑐᓂᕐᕈᓯᖅᑎᑦᓯᔨ ᐃᓱᒪᒋᔭᐅᔪᓐᓁᖅᕕᐅᑎᑦᓯᔭᕆᐊᖃᖅᐳᖅ ᐃᓄᖕᒥᒃ ᑖᑦᓱᒥᖓ ᐊᑕᓂᐅᑉ ᓵᖓᓂ ᐊᔪᖅᑐᓕᕆᓚᐅᖅᑕᖏᓐᓂᑦ, ᐊᔪᕐᖕᓂᖏᑦ ᑕᕝᕙ ᐃᓱᒪᒋᔪᓐᓁᖅᑕᐅᓂᐊᖅᐳᑦ.
23ᓄᓇᒃᓴᑦᓯᓐᓄᑦ ᑎᑭᒃᑯᕕᑦ ᓇᐹᖅᑐᒥᒡᓗ ᐸᐅᕐᖓᓕᒃᓴᒥᒃ ᐱᕈᖅᓰᒍᕕᑦ, ᐸᐅᕐᖓᖏᑦ ᓂᕆᔭᒃᓴᐅᔭᕆᐊᖃᓐᖏᓚᑦ; ᐊᕐᕌᒍᓂᒃ ᐱᖓᓱᓂᒃ ᐸᐅᕐᖓᖏᑦ ᓂᕆᔭᒃᓴᐅᔭᕆᐊᖃᓐᖏᓚᑦ. 
24ᐊᕐᕌᒍᑦ ᓯᑕᒪᖓᓐᓂ ᐸᐅᕐᖓᖏᑦ ᐃᑦᔪᕐᖕᓁᑦᑑᓕᖅᐳᑦ, ᑐᓂᕐᕈᑎᒃᓴᐅᓪᓗᑎᒃ ᐊᑕᓂᐅᑉ ᓂᖅᑐᖅᓴᐅᑦᔪᑎᒃᓴᖓᓄᑦ. 
25ᐊᕐᕌᒍᓪᓕ ᑕᓪᓕᒪᖓᓐᓂ ᑕᕝᕙ ᓇᐹᖅᑑᑉ ᐸᐅᕐᖓᖏᑦ ᓂᕿᒃᓴᐅᕗᑦ, ᑍᒤᓕᐅᕈᑦᓯ ᐱᕈᖅᑎᑕᓯ ᐅᓄᕐᖕᓂᖅᓴᐅᓂᐊᖅᐳᑦ, ᐅᕙᖓ ᐊᑕᓂᐅᒐᒪ ᒎᑎᓯ.
26ᓂᕿᒥᒃ ᐊᐅᖏᖅᓯᒪᖏᑦᑐᒥᒃ ᓂᕆᔪᒃᓴᐅᓐᖏᓚᓯ. ᓇᓗᓇᖅᑐᓂᒃ ᖃᐅᔨᒪᓇᓱᐊᕐᖕᓂᕐᖕᒥᒃ ᐊᖓᒃᑰᓇᓱᐊᕐᖕᓂᕐᖕᒥᒡᓗ ᐊᑐᖅᑐᒃᓴᐅᓐᖏᓚᓯ. 
27ᓄᔭᖅᐱᑦ ᓴᓂᕋᖏᒃ ᑭᐱᔭᕆᐊᖃᓐᖏᓚᑎᑦ ᐅᒥᒃᐱᓪᓘᓐᓃᑦ ᓯᓂᖏᑦ ᑭᐱᔭᕆᐊᖃᓐᖏᓚᑎᑦ. 
28ᑎᒥᓯ ᕿᓕᕈᓕᖅᓱᕆᐊᖃᓐᖏᓚᓯ ᑐᖁᖓᔪᑦ ᐱᑦᔪᑎᒋᓗᒋᑦ, ᑲᑭᓂᓕᐅᕆᐊᖃᓐᖏᓚᓯᓘᓐᓃᑦ ᑎᒥᑦᓯᓐᓂ. ᐅᕙᖓ ᐊᑕᓂᐅᒐᒪ.
29ᐸᓂᓯ ᓇᕐᕈᓇᖅᓯᑎᓐᓂᐊᕐᖕᓇᒋᑦ ᒎᑎᓐᖑᐊᖃᖅᕕᖕᒥ ᓄᓕᐊᒐᓐᖑᖅᑎᓪᓗᒋᑦ; ᑍᒤᓕᐅᕈᑦᓯ ᓄᓇ ᓄᓕᐊᒐᕐᖕᓂᒃ ᓂᐅᕕᐊᒃᓴᓂᒃ ᐃᓄᖃᓕᕐᖕᓂᐊᕐᖕᒪᑦ ᐱᐅᖏᑦᑐᓕᓂᐊᓗᖕᒥᒡᓗ ᑕᑕᓕᖅᓗᓂ. 
30ᓴᐸᑎᓕᐊᕆᓯᒪᔭᒃᑲ ᑲᒪᒋᑦᓯᐊᖅᓯᒋᑦ ᐃᑦᔪᕐᖕᓁᑎᑕᒃᑲᓗ ᑐᒃᓯᐊᖅᕖᑦ ᐅᐱᒋᑦᓯᐊᖅᓯᐅᒃ. ᐅᕙᖓ ᐊᑕᓂᐅᒐᒪ.
31ᐊᖓᒃᑰᓇᓱᐊᖅᑐᓂᒃ ᑕᑎᖃᕐᖕᓂᐊᕋᓯ, ᑐᖁᖓᔪᓂᒡᓗ ᐅᖃᖃᑎᖃᖅᐸᒃᑐᑦ ᑕᑎᒋᓂᐊᕐᖕᓇᒋᑦ, ᑍᒤᓕᐅᕈᑦᓯ ᑖᒃᑯᓄᖓ ᐃᑦᔪᕐᖕᓇᖅᑎᑕᐅᓂᐊᕋᑦᓯ. ᐅᕙᖓ ᐊᑕᓂᐅᒐᒪ ᒎᑎᓯ.
32ᐃᓄᑐᕾᑦ ᐅᐱᒋᑦᓯᐊᖅᓯᐅᒃ, ᐃᓐᓇᑐᕾᓪᓗ ᑲᒪᒋᑦᓯᐊᖅᓗᒋᑦ, ᒎᑎᓯ ᓯᕘᕋᒋᓗᒍ. ᐅᕙᖓ ᐊᑕᓂᐅᒐᒪ.
33ᐄᓴᕅᓕᒥᐅᖑᖏᑦᑐᖅ ᓄᓇᑦᓯᓐᓂ ᓄᓇᖃᖅᐸᑦ, ᐱᑦᓯᐊᖅᕕᒋᓯᐅᒃ. 
34ᐄᓴᕅᓕᒥᐅᖑᖏᑦᑐᑦ ᓄᓇᑦᓯᓐᓂ ᓄᓇᖃᖅᐸᑕ, ᐄᓴᕅᓕᒥᐅᖑᖃᑎᑦᓯᑐᑦ ᐱᔭᐅᔭᕆᐊᖃᖅᐳᑦ, ᓇᒡᓕᒋᓗᒋᑦ ᐃᓕᑦᓯᑐᑦ ᐃᓕᑦᓯᑦᑕᐅᖅ ᓄᓇᒋᓐᖏᑕᑦᓯᓐᓃᓚᐅᕋᑦᓯ ᐃᑦᔨᑉᑎᒥ; ᐅᕙᖓ ᐊᑕᓂᐅᒐᒪ ᒎᑎᓯ.
35ᓱᓕᖏᑦᑐᓂᒃ ᐆᒃᑑᑎᓂᒃ ᐊᑐᕐᖕᓂᐊᕋᓯ, ᓱᓇᑐᐃᓇᐅᑉ ᑕᑭᓂᖓᓂᒃ ᐆᒃᑐᖅᓯᒍᑦᓯ, ᐅᖁᒤᓐᓂᖅᓯᐅᑎᓂᒡᓘᓐᓃᑦ, ᐅᓄᖅᑐᓂᒃ ᓈᓮᑦᔪᑎᓂᒡᓘᓐᓃᑦ. 
36ᑕᑭᓂᖅᓯᐅᑎᓂᒃ ᐆᒃᑑᑎᓂᒃ ᓱᓕᔪᓂᒃ ᐊᑐᖃᑦᑕᕆᐊᖃᖅᐳᓯ, ᐅᖁᒤᓐᓂᖅᓯᐅᑎᓂᒡᓗ ᓱᓕᑦᓯᐊᖅᑐᓂᒃ, ᐸᓂᖅᑐᒥᒡᓗ ᐅᖁᒤᓐᓂᖅᓯᐅᑎᓂᒃ, ᐃᒥᕐᖕᒧᓪᓗ ᐆᒃᑑᑎᓂᒃ ᓱᓕᑦᓯᐊᖅᑐᓂᒃ. ᐅᕙᖓ ᐊᑕᓂᐅᒐᒪ ᒎᑎᓯ, ᐅᕙᖓ ᐊᐅᓪᓚᖅᑎᓚᐅᖅᐸᑦᓯ ᐃᑦᔨᑉᑎᒥᑦ. 
37ᒪᓕᒐᒃᓴᐅᖁᔭᒃᑲ ᐃᖅᑲᐅᒪᑦᓯᐊᖅᓯᒋᑦ ᐱᖁᔭᒃᑲᓗ ᒪᓕᑦᓯᐊᖅᓗᒋᑦ, ᐅᕙᖓ ᐊᑕᓂᐅᒐᒪ.”
