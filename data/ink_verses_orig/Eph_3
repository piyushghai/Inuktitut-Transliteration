1ᑕᒪᓐᓇ ᐱᓪᓗᒍ, ᐅᕙᖓ ᐸᐅᓗᓯ, ᙭ᔅᑑᓯ ᔩᓱᓯᐅᑉ ᑎᒍᔭᐅᓯᒪᕕᖕᒦᑦᑐᖁᑎᖓ ᐃᓕᑦᓯ ᔫᑎᐅᖏᑦᑐᓯ ᐱᑦᔪᑎᒋᓪᓗᓯ, 
2ᖁᓚᕐᖕᓇᓐᖏᓚᖅ ᑐᓴᐅᒪᓕᕋᑦᓯ ᒎᑎᐅᑉ ᐱᔪᓐᓇᖅᑎᑦᓯᓂᖓᑕ ᐱᓕᕆᔭᒃᓴᖃᖅᑎᒻᒪᖓ ᐃᓕᑦᓯ ᐱᑦᔪᑎᒋᓪᓗᓯ. 
3ᑕᑯᑎᑕᐅᓂᒃᑯᑦ ᓇᓗᓇᖅᑑᓚᐅᖅᑐᒥᒃ ᖃᐅᔨᑎᑕᐅᓯᒪᒐᒪ, ᑕᒪᓐᓇ ᓁᑦᑐᒥᒃ ᑎᑎᕋᐅᓯᕆᓚᐅᖅᐸᕋ ᐃᓕᑦᓯᓐᓄᑦ. 
4ᑖᒃᑯᐊ ᐊᑐᐊᕈᑦᓯᒋᒃ, ᑐᑭᓯᔪᓐᓇᖅᐳᓯ ᖃᐅᔨᑎᑕᐅᓯᒪᓂᓐᓂᒃ ᙭ᔅᑑᓯᐅᑉ ᓇᓗᓇᕐᖕᓂᖓᓂᒃ. 
5ᑕᒪᑐᒪ ᓇᓗᓇᕐᖕᓂᖓ ᑍᑦᓱᒪᓂᐊᓗᖕᓂᑦ ᐃᓄᖕᓄᑦ ᖃᐅᔨᔭᐅᑎᑕᐅᓚᐅᓐᖏᓚᖅ ᒫᓐᓇᓕ ᒎᑎᐅᑉ ᖃᐅᔨᔭᐅᑎᑉᐹ ᐊᓂᕐᖕᓂᒃᑯᑦ ᐋᐴᓯᑕᓕᖁᑎᒥᓄᑦ ᐃᑦᔪᕐᖕᓁᑦᑐᓄᑦ ᐱᔪᖃᓛᖅᑐᒥᒡᓗ ᐅᖃᖅᑎᒥᓄᑦ. 
6ᑕᒪᓐᓇ ᓇᓗᓇᖅᑐᖅ ᐃᒤᑦᑑᕗᖅ ᐅᖃᐅᓯᒃᑯᑦ ᑐᓴᕈᒥᓇᖅᑐᑎᒍᑦ ᔫᑎᐅᖏᑦᑐᑦ ᐃᓚᖏᐅᑎᖃᑕᐅᖕᒪᑕ ᒎᑎᐅᑉ ᓮᒻᒪᖅᑎᑦᓯᓂᖓᓂᒃ ᐄᓴᕅᓕᒥᐅᓄᑦ, ᑎᒥᐅᖃᑕᐅᓕᖅᓗᑎᒃ ᐊᑕᐅᓯᕐᖕᒥ, ᐊᖏᕈᑕᐅᓯᒪᔪᒥᒡᓗ ᐃᓚᖏᐅᑎᖃᑕᐅᓪᓗᑎᒃ ᙭ᔅᑑᓯ ᔩᓱᓯᒥ.
7ᐅᖃᐅᓯᕐᖕᓄᑦ ᑐᓴᕈᒥᓇᖅᑐᓄᑦ ᑎᓕᔭᐅᓯᒪᕗᖓ ᐱᔨᑦᓯᖅᑎᐅᖁᓪᓗᖓ ᒎᑎᐅᑉ ᐱᔪᓐᓇᖅᑎᑦᓯᓂᖓᒍᑦ; ᑐᓂᕐᕈᓯᐊᖅᑎᓚᐅᕐᖕᒪᖓ ᐱᔪᓐᓇᕐᖕᓂᖓᑕ ᐱᓇᓱᐊᕐᖕᓂᖓᒍᑦ. 
8ᐅᕙᖓ ᒎᑎᐅᑉ ᐃᓄᖁᑎᓕᒫᖏᓐᓂᑦ ᒥᑭᓐᓂᖅᐸᐅᒐᓗᐊᖅᑐᖓ, ᒎᑎᐅᑉ ᑐᓂᓯᕕᒋᓚᐅᖅᐹᖓ ᐱᔪᓐᓇᖅᑎᑦᓯᓂᕐᖕᒥᒍᑦ; ᔫᑎᐅᖏᑦᑐᓄᑦ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᐅᖃᓪᓚᖁᓪᓗᖓ ᙭ᔅᑑᓯᐅᑉ ᐊᒃᓱᐃᓐᓂᖓᓂᒃ ᑭᒡᓕᖃᖏᑦᑐᒥᒃ, 
9ᐃᓄᓕᒫᑦ ᖃᐅᔨᑎᓐᓇᓱᐊᖅᓗᒋᑦ ᓇᓗᓇᓚᐅᖅᑐᒥᒃ ᐊᑐᓕᖅᑐᒥᒃ, ᑕᒪᓐᓇ ᑍᑦᓱᒪᓂᐊᓗᖕᓂᑦ ᒎᑎᐅᑉ ᐃᔨᖅᓯᒪᓚᐅᖅᐹ, ᑕᒤᓐᓂᒃ ᐱᓐᖑᖅᑎᑦᓯᓚᐅᖅᑑᑉ. 
10ᒫᓐᓇᐅᓕᖅᑐᒃᑯᑦ ᐅᒃᐱᖅᑑᖃᑎᒌᑎᒍᑦ, ᒎᑎᐅᑉ ᓱᓇᑐᐃᓐᓇᓕᒫᑎᒍᑦ ᓯᓚᑐᓂᖅᔪᐊᖓ ᖃᐅᔨᔭᐅᖁᓪᓗᒍ ᐊᖓᔪᖅᑳᕆᔭᐅᔪᓄᑦ ᐱᔪᓐᓇᕐᖕᓂᖃᖅᑐᓄᓪᓗ ᕿᓚᖕᒥᐅᓄᑦ. 
11ᒎᑎ ᐃᓱᖃᖏᑦᑐᒥᑦ ᐱᑦᔪᑎᒃᓴᕆᓯᒪᔭᒥᒍᑦ ᐱᓇᓱᐊᓚᐅᖅᐳᖅ ᙭ᔅᑑᓯ ᔩᓱᓯᒃᑯᑦ ᐊᑕᓂᑦᑎᒍᑦ. 
12ᑖᑦᓱᒨᓇ ᐅᒃᐱᕐᖕᓂᑦᑕᓗ ᑲᔪᓯᓂᖓᒍᑦ ᓯᕘᕋᓇᑕ ᐊᖅᑯᑎᒃᓴᖃᖅᐳᒍᑦ ᒎᑎᒧᑦ ᐃᓱᒪᖅᓱᖅᓗᑕ ᖁᓚᖏᓪᓗᑕᓗ. 
13ᑍᒤᒻᒪᑦ ᐃᓇᑉᐸᑦᓯ, ᓴᐱᓕᖁᓇᓯ ᐊᒃᓱᕈᕐᖕᓇᖅᑐᒃᑰᖅᑎᑕᐅᓂᓐᓄᑦ ᐱᑦᔪᑎᒋᓪᓗᓯ, ᑕᒪᓐᓇ ᓂᖅᑐᕐᖕᓇᐅᑎᒃᓴᑦᓯᓐᓄᑦ ᑍᒤᓕᖓᖕᒪᑦ.
14ᑕᒪᓐᓇ ᐱᑦᔪᑎᒋᓪᓗᒍ ᐊᑖᑕᐅᑉ ᓵᖓᓂ ᓰᖅᑯᖅᐳᖓ, 
15ᐃᓚᒌᒃᑐᓂᒃ ᑍᔭᐅᔪᓕᒫᑦ ᕿᓚᖕᒦᑦᑐᓪᓗ ᓄᓇᒦᑦᑐᓪᓗ ᐊᑎᖃᕈᓐᓇᖅᓯᕕᒋᔭᖓᓐᓄᑦ. 
16ᑖᑦᓱᒧᖓ ᑐᓂᓯᕕᐅᖁᓪᓗᓯ ᐱᔪᓐᓇᕐᖕᓂᕐᖕᒥᒃ, ᐱᓐᓇᕐᖕᓇᕐᖕᓂᖅᔪᐊᖓᑕ ᐊᒥᒐᖏᓐᓂᖓᓄᑦ ᓴᓐᖏᔫᑎᑕᐅᖁᓪᓗᓯ ᐊᓂᕐᖕᓂᖓᒍᑦ ᐃᓗᑦᓯᒍᑦ, 
17ᑐᒃᓯᐊᖅᐳᖓᓗ ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᙭ᔅᑑᓯ ᐃᓂᖃᖁᓪᓗᒍ ᐆᒻᒪᑎᑦᓯᓐᓂ; ᑖᑦᓱᒪᓂ ᐊᒫᖃᓕᖁᓪᓗᓯ ᑐᓐᖓᕕᖃᓕᖁᓪᓗᓯᓗ ᓇᒡᓕᖕᓂᕐᖕᒥ, 
18ᐃᑦᔪᕐᖕᓁᑎᑕᐅᓯᒪᔪᓪᓗ ᐊᑕᐅᑦᓯᒃᑯᑦ ᑐᑭᓯᔪᓐᓇᖁᓪᓗᓯ ᙭ᔅᑑᓯᐅᑉ ᓇᒡᓕᖕᓂᖓᑕ ᓯᓕᖕᓂᖓᓂᒃ ᑕᑭᓂᖓᓂᒃ ᐳᖅᑐᓂᖓᓂᒃ ᐃᑎᓂᖓᓂᒡᓗ. 
19ᖃᐅᔨᖁᓪᓗᓯᓗ ᙭ᔅᑑᓯᐅᑉ ᓇᒡᓕᖕᓂᖓᓂᒃ ᖃᐅᔨᔭᐅᔪᓐᓇᖅᑐᑦ ᐅᖓᑖᓃᑦᑐᒥᒃ, ᐃᓗᒻᒥᖅᑕᐅᖁᓪᓗᓯᓗ ᑕᒤᓐᓂᒃ ᒎᑎᐅᑉ ᐱᓪᓚᕆᐅᓂᖓᓂᒃ.
20ᑖᑦᓱᒪᓕ ᐱᔪᓐᓇᕐᖕᓂᕐᖕᒥᒍᑦ ᐅᕙᑦᑎᓐᓂ ᐱᓇᓱᐊᖅᑑᑉ ᐱᓇᓱᐊᖅᕕᒋᔪᓐᓇᖅᐹᑎᒍᑦ ᐱᐅᓂᖅᓴᒥᒃ ᑐᒃᓯᐊᕈᑎᒋᔪᓐᓇᖅᑕᑦᑎᓐᓂᑦ ᐃᓱᒪᒋᔪᓐᓇᖅᑕᑦᑎᓐᓂᓪᓘᓐᓃᑦ, 
21ᑖᓐᓇ ᓂᖅᑐᖅᑕᐅᓕ ᐅᒃᐱᖅᑑᖃᑎᒌᓂ ᙭ᔅᑑᓯ ᔩᓱᓯᒥᓗ ᑭᖑᕚᕇᓕᒫᓄᑦ, ᐃᓱᖃᖏᑦᑐᒥᑦ ᐃᓱᖃᖏᑦᑐᒧᑦ ᐋᒥᓐ.
