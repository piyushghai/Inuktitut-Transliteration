1ᑕᒪᓐᓇᓕ ᓇᓪᓕᐅᑎᓯᒪᓕᖅᑎᓪᓗᒍ, ᐊᖑᑦ ᓕᕔᒃᑯᑦ ᐃᓚᖏᓐᓂᓐᖔᖅᓯᒪᔪᖅ ᓄᓕᐊᓂᓚᐅᖅᐳᖅ ᐊᕐᖕᓇᒥᒃ ᐃᓅᖃᑎᓪᓚᕆᖕᒥᓂᒃ. 
2ᓄᓕᐊᖓᓗ ᓄᑕᕋᒃᓴᖃᓕᕋᒥ ᐃᕐᖕᓂᖅᑖᖅᐳᖅ; ᐊᕐᖕᓇᖅᓗ ᖃᐅᔨᓕᕋᒥ ᕿᑐᕐᖓᖅᑖᕆᔭᒥ ᓄᑕᕋᑦᓯᐊᕙᐅᓂᖓᓂᒃ, ᐃᔨᕋᖅᑐᐊᕆᓕᖅᐹ ᑕᖅᑭᓂᒃ ᐱᖓᓱᓂᒃ. 
3ᐃᔨᖅᓯᒪᔪᓐᓁᓪᓕᓕᕋᒥᐅᒡᓕ, ᐃᕕᐅᔭᕐᖕᒥᒃ ᐴᓕᐊᕆᓯᒪᔪᒥᒃ ᐱᕗᖅ ᓯᓚᑖ ᐃᒻᒪᒌᒃᑯᑎᒥᒃ ᒥᖑᐊᖅᓗᒍ ᐃᒻᒪᑦᔧᖅᐹ. ᓄᑕᕋᓂᓗ ᐃᓗᐊᓄᐊᖅᓗᒍ ᑰᑉ ᓯᓈᓄᐊᖅᐹ ᑕᑭᔫᑎᓂᒃ ᐃᕕᒃᓱᒐᖃᕐᖕᓂᖓᓄᑦ. 
4ᑖᑦᓱᒪᓗ ᓄᑕᕋᑯᓘᑉ ᓇᔭᖓ ᐅᖓᓯᒃᑐᒥ ᖃᐅᔨᓴᖅᐳᖅ ᖃᓄᐃᓕᓂᐊᕐᖕᒪᖔᑦ ᖃᐅᔨᓴᖅᓗᓂ.
5ᐊᖓᔪᖅᑳᖅᔪᐊᓪᓗ ᐸᓂᖓ ᑰᖕᒧᓐᖓᐅᕗᖅ ᑎᒥᒥᓂᒃ ᐅᐊᓴᕆᐊᖅᑐᖅᓗᓂ, ᐊᕐᖕᓁᓪᓕ ᐱᔨᖏᑦ ᑰᑉ ᓯᓈᒍᑦ ᐱᓱᒃᐳᑦ. ᑕᑯᕗᓪᓗ ᐃᕕᐅᔭᕐᖕᒥᒃ ᐃᕕᑦᓱᒊᑦ ᑕᑭᔪᑎᐅᓂᖏᓐᓃᑦᑐᒥᒃ ᐱᔨᑲᑖᒥᓗ ᐃᓚᖓᓐᓄᑦ ᐂᔭᐅᒃᑲᖅᐹ. 
6ᐊᖓᔪᖅᑳᖅᔪᐊᓪᓗ ᐸᓂᖓᑕ ᐃᕕᐅᔭᖅ ᒪᑐᐃᕋᒥᐅᒃ ᓄᑕᕋᑯᓗᖕᒥᒃ ᐊᖑᒻᒥᒃ ᑕᒃᑯᕗᖅ, ᓄᑕᕋᑯᓗᒡᓗ ᕿᐊᓕᕐᖕᒪᑦ ᓇᒡᓕᒋᓕᖅᐹ, ᐅᖃᖅᓗᓂᓗ, ᐄᑉᕉᒥᐅᓄᓇ ᓄᑕᕋᑯᓗᐊ.
7ᓄᑕᕋᑯᓘᓪᓗ ᓇᔭᖓᑕ ᐊᐱᕆᕚ, “ᐄᑉᕉᒥᐅᑦ ᐊᕐᖕᓇᖏᓐᓂᑦ ᕾᖁᔨᓚᖔ? ᑲᒪᔨᒋᓂᐊᖅᑕᖓᓂᒃ.”
8ᑖᓐᓇᓗ ᑭᐅᕗᖅ, “ᐊᑏ.” ᑖᑦᓱᒪᓗ ᓂᕕᐊᖅᓯᐊᑉ ᓄᑕᕋᐅᑉ ᐊᓈᓇᖓ ᕾᑦᔪᑎᕚ. 
9ᐊᖓᔪᖅᑳᖅᔪᐊᓪᓗ ᐸᓂᖓᑕ ᐊᕐᖕᓇᖅ ᐅᖃᐅᑎᕚ, “ᐅᓇ ᓄᑕᕋᑯᓗᒃ ᑲᒪᒋᓚᐅᕈᒃ ᐊᑭᓕᖅᓱᕐᖕᓂᐊᖅᐸᒋᑦ.” ᐊᓱᐃᓛᒃ ᓄᑕᕋᑯᓗᒃ ᐊᕐᖕᓇᐅᑉ ᐱᓪᓗᓂᐅᒃ ᑲᒪᒋᓕᖅᐹ. 
10ᑭᖑᓂᖓᒎᓕᖅᑐᖅ, ᓄᑕᕋᑯᓗᒃ ᐊᖏᒡᓕᖕᒪᑦ ᐊᖓᔪᖅᑳᖅᔪᐊᑉ ᐸᓂᖓᓄᓐᖓᐅᑎᕚ, ᑖᑦᓱᒪᓗ ᑎᒍᐊᖅᑖᕆᕚ ᓇᖕᒥᓂᕐᖕᒥᑐᑦ ᐱᓪᓗᒍ. ᐊᖓᔪᖅᑳᖅᔪᐊᓪᓗ ᐸᓂᖓ ᐅᖃᖅᐳᖅ, “ᑰᖕᒥᑦ ᖃᑭᓚᐅᕋᒃᑯ ᐊᑎᖃᖅᑎᓐᓂᐊᓕᖅᐸᕋ ᒨᓯᓯᒥᒃ.”
11ᒨᓯᓯᓗ ᐃᓐᓇᕈᕋᒥ, ᐃᓅᖃᑎᓂ ᐄᑉᕉᒥᐅᑦ ᑕᑯᔭᖅᑐᖅᐰᑦ, ᖃᐅᔨᓕᖅᐰᓪᓗ ᐊᒃᓱᕈᕐᖕᓇᖅᑐᒥᒃ ᓴᓇᑎᑕᐅᓂᖏᓐᓂᒃ. ᑕᑯᓪᓗᓂᓗ ᐃᑦᔨᑉᑎᒥᐅᑕᖅ ᑐᖁᑦᓯᑎᓪᓗᒍ ᐄᑉᕉᒥᐅᑕᕐᖕᒥᒃ ᒨᓯᓯᐅᑉ ᐃᓅᖃᑎᖏᑕ ᐃᓚᖓᓐᓂᒃ. 
12ᒨᓯᓯᓗ ᐊᕙᒻᒧᑦ ᕿᓂᖅᐳᖅ ᑕᐅᑐᒃᑕᐅᖕᒪᖔᕐᖕᒥ ᖃᐅᔨᓴᖅᓗᓂ, ᑕᐅᑐᒃᑕᐅᖏᓐᓇᒥ ᐃᑦᔨᑉᑎᒥᐅᑕᖅ ᑐᖁᑉᐹ ᑎᒥᖓᓗ ᓯᐅᕋᕐᖕᒧᑦ ᓴᐅᓪᓗᓂᐅᒃ. 
13ᖃᐅᑎᓪᓗᒍ ᒨᓯᓯ ᐅᑎᕐᖕᒥᒐᒥ ᑕᑯᓕᖅᐳᖅ ᐄᑉᕉᒥᐅᑕᐅᖃᑎᒌᖕᓂᒃ ᓂᓐᖓᐅᑎᔫᖕᓂᒃ, ᓂᓐᖓᐅᑦᔨᓂᖅᓴᖅᓗ ᐅᖃᐅᑎᕚ, “ᖃᓄᐃᒻᒪᑦ ᐄᑉᕉᒥᐅᑕᐅᖃᑎᖕᓄᑦ ᓂᓐᖓᒃᐲᑦ?”
14ᑖᑦᓱᒪᓗ ᑭᐅᕚ, “ᑭᐊ ᐅᕙᑦᑎᓐᓄᑦ ᐊᖓᔪᖅᑳᓐᖑᖅᑎᑉᐹᑏᑦ ᐃᖅᑲᖅᑐᐃᖁᓪᓗᑎᑦ, ᑐᖁᓐᓂᐊᓕᕆᕕᖔ ᑍᑦᓱᑐᓇᖅ ᐃᑦᔨᑉᑎᒥᐅᑕᖅᑐᑦ ᑐᖁᓚᐅᖅᑕᖅᑐᑦ?” ᒨᓯᓯᓗ ᓯᕘᕋᓕᖅᐳᖅ ᐃᓱᒪᓕᖅᓗᓂᓗ, “ᐃᓄᖕᓂᑦ ᖃᐅᔨᔭᐅᓐᓂᖅᐳᖓ ᖃᓄᐃᓕᐅᕐᖕᓂᕆᓚᐅᖅᑕᓐᓂᒃ.” 
15ᐊᖓᔪᖅᑳᖅᔪᐊᖅ ᖃᐅᔨᓕᕋᒥ ᖃᓄᐃᑦᑐᖃᕐᖕᓂᕕᓂᖓᓂᒃ, ᒨᓯᓯ ᑐᖁᑕᐅᑎᒐᓱᒃᑲᓗᐊᖅᐹ, ᒨᓯᓯᓕ ᕿᒫᕗᖅ ᓄᓇᑖᖅᓗᓂᓗ ᒥᑎᐊᓂᐅᑉ ᓄᓇᖓᓂ.
16ᐅᓪᓗᓪᓕ ᐃᓚᖓᓐᓂ ᒨᓯᓯ ᐃᒃᓯᕙᑎᓪᓗᒍ ᐃᒥᖅᑕᖅᕕᖕᒥ ᔩᑕᓘᑉ ᑐᓂᕐᕈᓯᖅᑎᑦᓯᔨᐅᔫᑉ ᒥᑎᐊᓂᒥ, ᐸᓂᖏᑦ 7-ᑦ ᑎᑭᑉᐳᑦ ᐆᒪᔪᖁᑎᖏᑕ ᐃᒪᖃᐅᑎᖏᓐᓂᒃ ᐃᒻᒥᖅᓯᔭᖅᑐᖅᓗᑎᒃ. 
17ᓰᐱᓕᕆᔩᓪᓕ ᑕᕝᕗᓐᖓᕋᒥᒃ ᔩᑕᓘᑉ ᐸᓂᖏᑦ ᐊᐅᓪᓚᖅᑎᑕᐅᕗᑦ; ᒨᓯᓯᐅᓪᓗ ᑕᑉᐱᖅᓗᒋᑦ ᐃᑲᔪᖅᐰᑦ ᐆᒪᔪᖁᑎᖏᓪᓗ ᐃᒥᖅᑎᓕᖅᓗᓂᒋᑦ. 
18ᐊᑖᑕᒥᖕᓄᓪᓕ ᕆᐅᓕᒧᑦ ᐅᑎᕐᖕᒪᑕ ᐊᑖᑕᖓᑦᑕ ᐊᐱᕆᕔᑦ, “ᖃᓄᐃᒻᒪᑦ ᐅᑎᖅᓵᓕᕕᓰ ᐅᓪᓗᒥ?”
19ᑖᒃᑯᐊ ᑭᐅᕗᑦ, “ᐃᑦᔨᑉᑎᒥᐅᑕᕐᖕᒧᑦ ᓴᐳᑎᔭᐅᖅᑲᐅᒐᑦᑕ ᓰᐱᓕᕆᔨᓂᑦ, ᐅᕙᑦᑎᓐᓂᒃ ᐊᒡᓛᑦ ᐃᒥᖅᑕᐅᑦᔨᖅᑲᐅᕗᖅ ᐆᒪᔪᖁᑎᕗᓪᓗ ᐃᒥᖅᑎᓪᓗᓂᒋᑦ.”
20ᐸᓂᓂᓗ ᐊᐱᕆᕔᑦ, “ᓇᐅᒃ ᑍᒪ? ᖃᓄᐃᒻᒪᑦ ᕿᒤᓐᓇᖅᐱᓯᐅᒃ ᑖᕗᖓ, ᕾᖁᔭᖅᑐᖅᓯᐅᒃ ᓂᕆᖃᑎᒋᓂᐊᕋᑦᑎᒍ.”
21ᒨᓯᓯᓗ ᑕᒫᓂ ᓄᓇᖃᖃᑕᐅᔪᓐᓇᕐᖕᓂᕋᖅᐳᖅ, ᔩᑕᓘᓪᓗ ᐸᓂᖕᒥᓂᒃ ᓯᐴᕋᒥᒃ ᓄᓕᐊᖅᑖᖅᑎᑉᐹ. 
22ᑖᒃᑯᐊᒡᓗ ᐃᕐᖕᓂᖅᑖᖅᐴᒃ, ᒨᓯᓯᓗ ᐅᖃᖅᐳᖅ, “ᑕᒫᓂᒥᐅᑕᐅᖏᓐᓇᒪ ᓄᓇᒥ ᐊᑎᖅᑖᖅᑎᑉᐸᕋ ᒌᕐᓲᒥᒃ.”
23ᐊᕐᕌᒍᐃᓪᓗ ᐅᓄᖅᑐᑦ ᐊᓂᒍᖅᓯᒪᓕᖅᑎᓪᓗᒋᑦ ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᑦ ᑐᖁᕗᖅ. ᑭᓯᐊᓂᓕ ᓱᓕ ᐄᓴᕅᓕᒥᐅᑦ ᐃᓖᔭᕆᔭᐅᓂᕐᖕᒥᖕᓂᒃ ᓂᓪᓕᐊᑦᔪᑎᒌᓐᓇᓚᐅᖅᐹᑦ ᐃᑲᔪᖅᑕᐅᔪᒪᓪᓗᑎᒃ, ᕿᓄᓂᖓᓪᓗ ᒎᑎᒧᑦ ᑐᓴᖅᑕᐅᕗᖅ. 
24ᓂᓪᓕᐊᓂᖓᑦ ᐃᓖᔭᕆᔭᐅᓂᕐᖕᒧᑦ ᒎᑎᐅᑉ ᑐᓴᕋᒥᐅᑉ ᐊᖏᖃᑎᒌᒍᑎᒋᓚᐅᖅᑕᓂ ᐂᕝᕙᕋᕼᐋᒧᑦ, ᐂᓴᑭᒧᓪᓗ, ᔧᑯᒧᓪᓗ ᐃᖅᑲᖅᐹ. 
25ᐄᓴᕅᓕᒥᐅᓪᓗ ᐃᓖᔭᕆᔭᐅᓂᖏᑦ ᒎᑎᐅᑉ ᑕᑯᒐᒥᖏᑦ ᐃᓱᒪᒋᒻᒪᕆᓕᖅᐰᑦ.
