1ᔨᑎᑬᐊ ᔫᓮᐊᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᓐᖑᖅᑎᑕᐅᓚᐅᖅᐳᖅ ᔫᑕᒥᐅᓄᑦ ᓂᐱᑯᓁᓴᒧᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ, ᐊᐅᓪᓚᖅᑎᑕᐅᓚᐅᖅᐳᖅᓗ ᐃᓇᖐᓪᓗᓂ ᑯᓂᐊ+ ᔨᕼᐅᐃᐊᑭᐅᑉ ᐃᕐᖕᓂᖓᓂᒃ. 
2ᑖᓐᓇᓗ ᐊᖓᔪᖅᑳᖁᑎᖏᓪᓗ ᐃᓄᖁᑎᖏᓪᓗ ᐃᒃᐱᒍᓱᓚᐅᓐᖏᓚᑦ ᐊᑕᓂᐅᑉ ᐅᖃᐅᓯᕆᔭᖏᓐᓂᒃ ᔨᕆᒤᐊᒃᑯᑦ ᒎᑎᐅᑉ ᐅᖃᖅᑎᖓᒍᑦ.
3ᐊᖓᔪᖅᑳᖅᔪᐊᖅᓗ ᔨᑎᑬᐊ ᑎᓕᓯᓚᐅᖅᐳᖅ ᔨᕼᐅᑲᐅᓕᒥᒃ ᓯᓕᒤᐊᐅᑉ ᐃᕐᖕᓂᖓᓂᒃ, ᑐᓂᕐᕈᓯᖅᑎᑦᓯᔨᒥᒡᓗ ᔨᐸᓁᐊᒥᒃ ᒫᓯᐊᐅᑉ ᐃᕐᖕᓂᖓᓂᒃ ᔨᕆᒤᐊᒧᑦ ᒎᑎᐅᑉ ᐅᖃᖅᑎᖓᓄᑦ ᐃᒫᒃ ᐅᖃᐅᑎᔭᐅᖁᓪᓗᒍ, “ᐊᑕᓂᕐᖕᒧᑦ ᒎᑎᑦᑎᓐᓄᑦ ᑐᒃᓯᐅᑎᑎᒍᑦ.” 
4ᔨᕆᒤᐊᓕ ᓱᓕ ᑎᒍᔭᐅᓯᒪᕕᖕᒧᑦ ᐴᖅᑕᐅᓯᒪᖏᓐᓇᒥ ᐃᓄᖕᓃᖃᑕᐅᔪᓐᓇᓚᐅᖅᐳᖅ ᐃᓱᒤᓐᓇᕐᕆᓗᓂ. 
5ᐰᕉᓪᓕ ᐅᓇᑕᖅᑐᒃᓴᖁᑎᖏᑦ ᐊᐅᓪᓚᓚᐅᖅᐳᑦ ᐃᑦᔨᑉᑎᒥᑦ, ᑲᐅᓪᑎᐊᒥᐅᓪᓗ ᔪᕉᓴᓚᒥᒃ ᐊᕙᑕᖏᖅᓯᓯᒪᓪᓗᑎᒃ ᐊᔪᓕᖅᑎᑦᓯᓯᒪᔪᑦ ᑐᓴᓕᕋᒥᒃ ᐃᑦᔨᑉᑎᒥᐅᓂᒃ ᔪᕉᓴᓚᒥᑦ ᕿᒪᕉᑎᕗᑦ.
6ᐊᑕᓂᐅᓪᓗ ᔨᕆᒤᐊ ᐅᖃᖅᑎᓂ ᐅᖃᐅᑎᕚ: 
7“ᐃᒫᒃ ᐊᑕᓂᖅ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᔫᑕᒥᐅᑦ ᐊᖓᔪᖅᑳᖅᔪᐊᖓᑦ ᐅᕙᓐᓄᑦ ᑐᒃᓯᐊᖅᕕᖃᖁᔨᓚᐅᖅᑐᖅ ᐅᖃᐅᑎᒍᒃ, ‘ᑕᑯᒋᑦ, ᐰᕉᑉ ᐅᓇᑕᖅᑎᖁᑎᖏᑦ ᐃᓕᑦᓯᓐᓂᒃ ᐃᑲᔪᕆᐊᖅᓗᑎᒃ ᐃᑦᔨᑉᑎᒥᑦ ᐊᐅᓪᓚᖅᑑᒐᓗᐊᑦ, ᓄᓇᒥᖕᓄᑦ ᐃᑦᔨᑉᑎᒧᑦ ᐅᑎᕐᖕᓂᐊᕆᕗᑦ. 
8ᑲᐅᓪᑎᐊᒥᐅᓪᓗ ᐅᑎᕐᖕᓂᐊᕆᕗᑦ ᔪᕉᓴᓚᒧᑦ ᓵᓚᒋᓗᓂᑦᔪᒃ ᑎᒍᓂᐊᖅᐹᑦ ᐃᑯᐊᓪᓚᒃᑎᓪᓗᒍᓗ. 
9ᐃᒫᒃ ᐊᑕᓂᖅ ᐅᖃᖅᐳᖅ, ᐃᓕᑦᓯᓐᓂᒃ ᐅᐃᕕᕐᕆᑦᑍᓕᒋᑦᓯ ᐃᓱᒪᓗᓯ ᑲᐅᓪᑎᐊᒥᐅᑦ ᐊᐅᓪᓚᕈᑎᒃ ᐅᑎᕐᖕᓂᐊᖏᓐᓇᓱᒋᓕᖅᓗᒋᑦ, ᑖᒃᑯᐊᓕ ᐅᑎᕐᖕᓂᐊᕆᕗᑦ. 
10ᑲᐅᓪᑎᐊᒥᐅᑦ ᐅᓇᑕᖅᑎᖁᑎᖏᑦ ᐃᓕᑦᓯᓐᓂᒃ ᐅᓇᑕᕆᐊᖅᑐᑦ ᓵᓚᒋᒐᓗᐊᕈᑦᓯᐅᒃ ᐃᑭᓕᖅᓱᖅᑕᕕᓂᓯᓗ ᓯᓂᒃᑕᖅᕕᖏᓐᓂ ᐊᒥᐊᒃᑯᑐᐊᖑᓕᕋᓗᐊᖅᐸᑕ, ᓱᓕ ᔪᕉᓴᓚᒥᒃ ᐃᑯᐊᓪᓔᔪᓐᓇᖅᐳᑦ.’”
11ᑲᐅᓪᑎᐊᒥᐅᓪᓕ ᐅᓇᑕᖅᑎᖁᑎᖏᑦ ᔪᕉᓴᓚᒥᑦ ᕿᒪᕉᑎᖕᒪᑕ ᐰᕉᑉ ᐅᓇᑕᖅᑎᖁᑎᖏᑕ ᑕᒪᐅᓐᖓᕐᖕᓂᖏᓐᓄᑦ, 
12ᔨᕆᒤᐊ ᐃᒡᓗᒐᓴᒡᔪᐊᓂᑦ ᔪᕉᓴᓚᒥᑦ ᐊᐅᓪᓚᓯᓚᐅᖅᐳᖅ ᐱᑦᔭᒥᓂᐅᑉ ᓄᓇᖓᑕ ᐃᓚᖓᓄᓐᖓᐅᓇᓱᐊᖅᓗᓂ ᓄᓇᖁᑎᑖᕆᔭᒃᓴᒥᓂᒃ ᐃᓄᖏᓐᓂᑦ ᐱᔭᖅᑐᖅᓗᓂ. 
13ᑭᓯᐊᓂᓕ ᐱᑦᔭᒥᓂᒥᒃ ᐊᑎᖃᖅᑐᒃᑯᑦ ᐃᑎᖅᑕᖅᕕᒃᑯᑦ ᐊᓂᔭᖅᑐᓕᖅᑎᓪᓗᒍ, ᐅᓇᑕᖅᑏᑦ ᖃᐅᔨᓴᖅᑎᐅᔪᑦ ᐊᖓᔪᖅᑳᖓᑦᑕ ᐂᕅᐊᐅᑉ ᓯᓕᒤᐊᐅᑉ ᐃᕐᖕᓂᖓᑕ, ᕼᐊᓇᓁᐊᐅᑉ ᑭᖑᕚᖓᑕ ᔨᕆᒤᐊ ᑎᒍᕚ, ᐅᖃᐅᑎᓪᓗᒍᓗ, “ᑲᐅᓪᑎᐊᒥᐅᓄᑦ ᕿᒫᓇᓱᐊᖅᐳᑎᑦ!”
14ᔨᕆᒤᐊᐅᑉ ᐅᖃᐅᑎᕚ, “ᓱᓕᓐᖏᓚᑎᑦ ᑲᐅᓪᑎᐊᒥᐅᓄᑦ ᕿᒫᓇᓱᐊᓐᖏᓚᖓ.” ᐂᕅᔭᐅᓪᓕ ᐅᒃᐱᕆᓐᖏᓛ, ᔨᕆᒤᐊᓗ ᑎᒍᓪᓗᓂᐅᒃ ᐊᖓᔪᖅᑳᓄᑦ ᐋᑉᐹ. 
15ᔨᕆᒤᐊᓗ ᐊᑲᐅᒋᖏᒻᒪᕆᓕᖅᐹᑦ ᐋᓐᓂᖅᓯᖅᑕᐅᑎᓪᓗᒍᓗ ᑎᒍᔭᐅᓯᒪᕕᖕᒧᐊᖅᑕᐅᑎᑉᐹᑦ ᔫᓇᑕᓂᐅᑉ ᑎᑎᕋᖅᑎᐅᑉ ᐃᒡᓗᕈᓯᖓᓄᑦ, ᑖᓐᓇ ᐃᒡᓗᕈᓯᖅ ᑎᒍᔭᐅᓯᒪᕕᓐᖑᖅᑎᓯᒪᒐᒥᑦᔪᒃ. 
16ᔨᕆᒤᐊᓗ ᐃᒡᓘᑉ ᑖᑦᓱᒪ ᐊᑖᓄᐊᖅᑕᐅᕗᖅ ᑎᒍᔭᐅᓯᒪᕕᖕᒧᑦ, ᑕᕝᕙᓃᓕᖅᓗᓂᓗ ᐊᑯᓂ.
17ᐊᖓᔪᖅᑳᖅᔪᐊᑉ ᔨᑎᑬᐊᐅᑉ ᐃᒡᓗᒥᓄᑦ ᕾᑎᑕᐅᖁᕚ, ᑕᕝᕙᓃᓕᖅᑎᓪᓗᒍᓗ ᖃᐅᔨᔭᐅᑦᑍᓕᓪᓗᓂ ᐊᐱᖅᓱᖅᐹ, ᐊᑕᓂᕐᖕᒥᑦ ᑐᓴᒐᒃᓴᖅᑕᖃᕐᖕᒪᖔᑦ.
18ᐊᒻᒪ ᔨᕆᒤᐊᐅᑉ ᐊᖓᔪᖅᑳᖅᔪᐊᖅ ᔨᑎᑬᐊ ᐊᐱᕆᕚ, “ᓱᓇᒥᒃ ᓯᖁᒥᑦᓯᒐᒪ ᐱᖁᓐᖏᑕᕐᖕᓂᒃ ᐊᖓᔪᖅᑳᖁᑎᕕᓪᓘᓐᓃᑦ ᐱᖁᓐᖏᑕᖓᓂᒃ ᑎᒍᔭᐅᑦᔪᑎᖃᖅᐳᖓ? 
19ᓇᐅᒡᓖᒃᑯᐊ ᐅᖃᖅᑎᓯ ᐅᖃᓪᓚᒃᐸᒃᑐᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᐅᓇᑕᖅᑕᐅᑦᔮᖏᓐᓂᕅᓪᓗᑎᒃ ᐃᓕᑦᓯᓐᓃᒃ? 
20ᐊᑕᓂᕋ ᐊᖓᔪᖅᑳᖅᔪᐊᕋ, ᐅᖃᐅᓯᕆᔭᒃᑲ ᓈᓚᓚᐅᒃᑭᑦ, ᕿᓄᕕᒋᔪᒪᕙᒋᑦ ᐅᑎᖅᑎᑕᐅᔪᒪᓇᖓ ᔫᓇᑕᓂᐅᑉ ᐃᒡᓗᖓᓄᑦ, ᑐᖁᑐᐃᓐᓇᕆᐊᖃᕋᒪ ᑍᑲᓂ.”
21ᐊᖓᔪᖅᑳᖅᔪᐊᖅ ᔨᑎᑬᐊ ᐱᖁᔨᕗᖅ, ᔨᕆᒤᐊ ᐅᓇᑕᖅᑏᑦ ᖃᐅᔨᓴᖅᑎᖏᑕ ᐃᓂᒋᔭᖓᓂ ᐃᓂᖃᖃᑕᐅᖁᓪᓗᒍ, ᓂᕆᑎᑕᐅᖃᑦᑕᖁᓪᓗᓂᐅᒡᓗ ᓯᓚᒥ ᓂᐅᕕᐊᒃᓴᕆᔭᐅᖃᑦᑕᖅᑐᓂᒃ ᓂᐊᖂᔭᓂᒃ ᓄᖑᕈᑎᖏᓐᓂᖏᓐᓂ, ᑕᕝᕙ ᔨᕆᒤᐊ ᐅᓇᑕᖅᑏᑦ ᖃᐅᔨᓴᖅᑎᖏᑕ ᓇᔪᖅᑕᖓᓐᓂ ᐃᓂᖃᓕᓚᐅᖅᐳᖅ.
