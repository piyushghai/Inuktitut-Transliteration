1ᐊᑕᓂᐅᑉ ᒨᓯᓯ ᐅᖃᐅᑎᕚ, 
2“ᐄᓴᕅᓕᒥᐅᑦ ᐃᒫᒃ ᐅᖃᐅᑎᒃᑭᑦ; ᓇᓪᓕᐊᑦ ᐱᔮᕆᖏᓪᓗᓂ ᐊᔪᖅᑐᓕᒃᐸᑦ, ᐊᑕᓂᐅᓪᓗ ᒪᓕᒐᒃᓴᐅᖁᔭᖏᓐᓂ ᐊᑐᖅᑕᐅᖁᔭᐅᖏᑦᑐᒥᒃ ᐊᑐᖅᐸᑦ. 
3ᑐᓂᕐᕈᓯᖅᑎᑦᓯᔨ ᓂᕈᐊᖅᑕᐅᓂᕐᖕᒥᒍᑦ ᐅᖅᓱᒧᑦ ᓇᓗᓁᒃᑯᓯᖅᑕᐅᓯᒪᔪᖅ ᐊᔪᖅᑐᓕᒃᐸᑦ, ᑕᕝᕙ ᐃᓄᓕᒫᑦ ᐸᓯᔭᒃᓴᓐᖑᖅᑎᒻᒪᒋᑦ, ᑖᓐᓇ ᐊᑕᓂᕐᖕᒧᑦ ᐋᑦᓯᔪᒃᓴᐅᕗᖅ ᐃᒻᒧᒃᓯᐅᒐᐅᑉ ᐸᖕᓂᖓᓂᒃ ᐃᓐᓇᐅᓗᐊᖏᑦᑐᒥᒃ ᖃᓄᐃᓐᓂᖃᖏᑦᑐᒥᒃ, ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᒃᓴᒥᒃ ᓇᖕᒥᓂᖅ ᐊᔪᖅᑐᓕᓂᓂ ᐱᑦᔪᑎᒋᓪᓗᒍ. 
4ᑖᑦᓱᒪ ᐊᖑᓴᓪᓗᖅ ᕾᑦᔪᑎᔭᒃᓴᕆᕚ ᑐᐱᐅᑉ ᑲᑎᒪᕕᐅᑉ ᐃᑎᖅᕕᐊᑕ ᓴᓂᐊᓄᑦ ᐊᑕᓂᐅᑉ ᓵᖓᓂ. ᓂᐊᖁᐊᒍᑦ ᑎᒍᓗᒍ ᑐᖁᑕᒃᓴᕆᕚ ᐊᑕᓂᐅᑉ ᑕᒃᑯᐊᓂ. 
5ᑐᓂᕐᕈᓯᖅᑎᑦᓯᔨᐅᓪᓗ ᐅᖅᓱᒧᑦ ᓇᓗᓁᒃᑯᓯᖅᑕᐅᓯᒪᔫᑉ ᑖᑦᓱᒪ ᐊᖑᓴᓪᓘᑉ ᐊᐅᖓᑕ ᐃᓚᖓ ᑐᐱᕐᖕᒧᑦ ᑲᑎᒪᕕᖕᒧᑦ ᐃᑎᕈᑎᔭᒃᓴᕆᕚ.
6ᑖᑦᓱᒪᓗ ᑎᑭᓂ ᐊᐅᖕᒧᑦ ᒥᓱᓚᐅᖅᓗᒍ ᐃᓚᖓ ᓯᕿᔭᖅᑎᑕᒃᓴᕆᕚ. 7-ᐃᖅᑐᖅᓗᓂ ᐊᑕᓂᐅᑉ ᓵᖓᓂ ᑕᓘᑉ ᐃᑦᔪᕐᖕᓁᑦᑑᑉ ᓵᖓᓂ. 
7ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᐊᐅᑉ ᐃᓚᖓᓄᑦ, ᑎᐱᑦᓯᐊᕆᒃᑐᒥᒃ ᐃᓐᓴᓐᓯᒥᒃ ᑐᓂᕐᕈᓯᖅᕕᐅᑉ ᓇᒡᔪᖏᑦ ᐊᐅᒥᑎᖅᑕᒃᓴᕆᕔᑦ ᐊᑕᓂᐅᑉ ᓵᖓᓂ ᑐᐱᕐᖕᒥ ᑲᑎᒪᕕᖕᒥ. ᐊᖑᓴᓪᓘᓪᓗ ᐊᐅᖓ ᑯᕕᔭᕆᐊᖃᖅᐹ ᐃᑯᐊᓚᑦᓯᕕᐅᑉ ᑐᓂᕐᕈᓯᖅᕕᐅᑉ ᐊᑖᓄᑦ, ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᐊᑕ ᖃᓂᒋᔭᖓᓃᑦᑐᒧᑦ. 
8ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᐊᖑᓴᓪᓘᑉ ᑐᓐᓄᓕᒫᖏᒃ ᐲᔭᒐᒃᓴᕆᕔᑦ, ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᒃᓴᒥᑦ, ᑭᒃᓴᐅᑎᖏᑦ ᐃᕐᕋᕕᖏᑕᓗ ᑐᓐᓄᓕᒫᖏᑦ. 
9ᑕᖅᑐᖏᒡᓗ ᑕᖅᑐᕈᑎᖏᓪᓗ ᑐᓐᓄᐃᑦ ᑯᑦᓯᓂᖏᑕᓗ ᑐᓐᓄᓕᒫᖏᑦ, ᑎᖑᖓᑕᓗ ᑭᒃᓴᐅᑎᖓ; ᑕᖅᑐᖏᒃ ᐲᓕᕈᓂᒋᒃ ᐲᖃᓯᐅᑎᔭᒃᓴᕆᕔᑦ. 
10ᑍᒫᒃᑕᐅᖅ ᑐᓐᓄᓕᒫᖏᑦ ᐲᔭᖅᑕᐅᖕᒪᑕ ᐃᒻᒧᒃᓯᐅᒐᕐᖕᒥᑦ ᑐᓂᕐᕈᑎᒃᓴᐅᓪᓗᓂ ᑐᖁᑕᐅᔪᒥᑦ ᐃᓚᒋᔭᐅᑦᓯᐊᕈᑎᒃᓴᑐᑦ. ᑐᓂᕐᕈᓯᖅᑎᑦᓯᔨᐅᑉ ᑍᒫᒃᑕᐅᖅ ᐃᑯᐊᓚᑎᑕᒃᓴᕆᕔᑦ ᑐᓂᕐᕈᓯᖅᕕᖕᒥ ᐃᑯᐊᓚᑦᓯᕕᖕᒥ. 
11ᐊᖑᓴᓪᓘᓪᓕ ᐊᒥᖓ ᓂᕿᓕᒫᖓᓗ, ᓂᐊᖁᖓᓗ ᓂᐅᖏᒡᓗ, ᓂᕆᔭᒃᓴᐅᖏᓐᓂᖏᓪᓗ, 
12ᐃᒫᒃ, ᐊᖑᓴᓪᓘᑉ ᐊᒥᐊᒃᑯᓕᒫᖏᑦ ᑐᓂᕐᕈᓯᖅᑎᑦᓯᔨᐅᑉ ᐊᐅᓪᓚᕈᑎᔭᒃᓴᕆᕔᑦ ᓄᓇᓖᑦ ᓯᓚᑖᓐᓄᑦ. ᑐᒃᓯᐊᕐᖕᓂᒃᑯᑦ ᓴᓗᒻᒪᖅᓴᖅᑕᐅᓯᒪᔪᒧᑦ, ᐊᖅᔭᓕᓂᕐᖕᓂᒃ ᐃᒋᑦᓯᕕᖕᒧᑦ, ᑕᕝᕙᓂᓗ ᐊᖅᔭᓕᓃᑦ ᖄᖏᓐᓂ ᕿᔪᓕᖅᓯᒪᔪᒥ ᐃᑯᐊᓚᑎᑕᒃᓴᕆᕚ.
13ᐄᓴᕅᓕᒥᐅᓪᓕ ᓄᓇᖅᑲᑎᒌᓕᒫᑦ ᐱᔮᕆᖏᓪᓗᑎᒃ ᐊᔪᖅᑐᓕᒃᐸᑕ ᐊᑕᓂᐅᓪᓗ ᐱᖁᔭᖏᓐᓂ ᐊᑐᖅᑕᐅᖁᔭᐅᖏᑦᑐᒥᒃ ᐊᑐᖅᐸᑕ, ᓄᓇᓖᑦ ᖃᐅᔨᖏᒃᑲᓗᐊᖅᑎᓪᓗᒋᑦ, ᑕᕝᕙ ᑕᒪᕐᖕᒥᒃ ᐸᓯᔭᒃᓴᐅᓕᖅᐳᑦ. 
14ᖃᐅᔨᓕᕈᑎᒡᓗ ᐊᔪᖅᑐᓕᓯᒪᓂᕐᖕᒥᖕᓂᒃ, ᓄᓇᓖᑦ ᐊᖓᔪᖅᑳᖏᑦ ᕾᑦᓯᔪᒃᓴᐅᕗᑦ ᐃᒻᒧᒃᓯᐅᒐᐅᑉ ᐸᖕᓂᖓᓂᒃ ᐃᓐᓇᐅᓗᐊᖏᑦᑐᒥᒃ; ᑖᓐᓇ ᐊᔪᖅᑐᓕᓂᕐᖕᒧᑦ ᑐᓂᕐᕈᑎᒃᓴᐅᖁᓪᓗᒍ, ᕾᑦᔪᑎᓗᒍᓗ ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᐊᑕ ᓴᓂᐊᓄᑦ. 
15ᓄᓇᓖᑦ ᐊᖓᔪᖅᑳᖏᑦ ᐸᑎᒻᒥᒃᓯᖅᑐᒃᓴᐅᕗᑦ ᐆᒪᔫᑉ ᓂᐊᖁᐊᓂᒃ ᐊᑕᓂᐅᑉ ᓵᖓᓂ, ᑕᕝᕙᓂᓗ ᐊᑕᓂᐅᑉ ᓵᖓᓂ ᑐᖁᑕᐅᓗᓂ. 
16ᑕᕝᕙᓕ ᑐᓂᕐᕈᓯᖅᑎᑦᓯᔨᐅᑉ ᐅᖅᓱᒧᑦ ᓇᓗᓁᒃᑯᓯᖅᑕᐅᓯᒪᔫᑉ ᑎᓕᔭᐅᓂᒃᑯᑦ, ᐊᖑᓴᓪᓘᑉ ᐊᐅᖓᑕ ᐃᓚᖓᓂᒃ ᐃᑎᕈᑦᔨᔭᕆᐊᖃᖅᐳᖅ ᑐᐱᕐᖕᒧᑦ ᑲᑎᒪᕕᖕᒧᑦ. 
17ᑎᑭᓂᓗ ᐊᐅᖕᒧᑦ ᒥᓱᒡᓗᒍ ᐊᑕᓂᐅᑉ ᓵᖓᓂ ᓯᕿᔭᖅᑎᑕᒃᓴᕆᕚ 7-ᐃᖅᑐᖅᓗᓂ ᐃᑦᔪᕐᖕᓁᑦᑐᕕᐅᑉ ᑕᓗᐊᑕ ᓵᖓᓂ. 
18ᑐᓂᕐᕈᓯᖅᑎᑦᓯᔨᐅᓪᓗ ᑐᓂᕐᕈᓯᖅᕕᐅᑉ ᓇᒡᔪᖏᑦ ᐊᐅᑉ ᐃᓚᖓᓂᒃ ᒥᖑᐊᒐᒃᓴᕆᕔᑦ ᐊᑕᓂᐅᑉ ᓇᔪᒐᖓᓃᑦᑐᑦ ᑐᐱᕐᖕᒥ ᑲᑎᒪᕕᖕᒥ. ᐊᐅᓪᓗ ᑖᑦᓱᒪ ᐊᒥᐊᒃᑯᖓ ᑯᕕᔭᒃᓴᕆᕚ ᐃᑯᐊᓚᑦᓯᓗᓂ ᑐᓂᕐᕈᓯᖅᕕᐅᑉ ᑭᒡᓕᖓᓄᑦ ᑐᐱᐅᑉ ᑲᑎᒪᕕᐅᑉ ᐃᑎᖅᕕᐊᑕ ᓴᓂᐊᓃᑦᑐᒧᑦ. 
19ᑐᓂᕐᕈᓯᖅᑎᐅᓪᓗ ᐊᖑᓴᓪᓘᑉ ᑐᓐᓄᓕᒫᖏᑦ ᐲᔭᒐᒃᓴᕆᕔᑦ, ᐃᑯᐊᓚᑎᓪᓗᒋᓪᓗ ᑐᓂᕐᕈᓯᖅᕕᖕᒥ. 
20ᑍᒫᑦᓮᓐᓇᖅᓗ ᐊᖑᓴᓪᓗᖅ ᐱᔭᕆᐊᖃᖅᐹ ᐊᖑᓴᓪᓗᖅᑐᑦ ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᒃᓴᑐᑦ. 
21ᐊᖑᓴᓪᓗᖅᓗ ᑖᓐᓇ ᓄᓇᓖᑦ ᓯᓚᑖᓄᑦ ᐊᐅᓪᓚᕈᑎᔭᒃᓴᕆᕚ ᐃᑯᐊᓚᑎᓪᓗᒍᓗ ᐊᖑᓴᓪᓗᖅᑐᑦ ᓯᕗᓪᓕᖅᑐᑦ. ᑍᒫᒃ ᑕᕝᕙ ᐱᔭᕆᐊᖃᖅᐳᑦ ᓄᓇᓖᑦ ᐊᔪᖅᑐᓕᓂᖏᑦ ᑐᓂᕐᕈᓯᕈᑕᐅᑎᓪᓗᒋᑦ.
22ᐃᓄᐃᓪᓗ ᓯᕗᓕᖅᑎᖓᑦ ᐱᔮᕆᖏᓪᓗᓂ ᐊᔪᖅᑐᓕᒃᐸᑦ, ᐱᓂᐊᖅᐸᓪᓗ ᐊᑕᓂᐅᑉ ᒎᑎᐅᑉ ᐱᖁᔭᖏᓐᓂᑦ ᐊᑐᖁᔭᐅᖏᑦᑐᒥᒃ, ᑖᓐᓇ ᐸᓯᔭᒃᓴᐅᕗᖅ. 
23ᓇᓗᔪᓐᓁᖅᑎᑕᐅᒃᐸᓪᓗ ᐊᔪᖅᑐᓕᓂᕆᔭᖓᓂᒃ, ᑐᓂᕐᕈᑎᒃᓴᖃᕆᐊᖃᖅᐳᖅ ᒎᑦᓯᒥᒃ ᐊᖑᓴᓪᓗᕐᖕᒥᒃ ᖃᓄᐃᓐᓂᖃᖏᑦᓯᐊᖅᑐᒥᒃ. 
24ᓯᕗᓕᖅᑎᐅᑉ ᒎᑦᓯᐅᑉ ᓂᐊᖁᐊ ᐸᑎᒃᓯᒪᔭᕆᐊᖃᖅᐹ ᑐᖁᓪᓗᓂᐅᒡᓗ ᐃᑯᐊᓚᑦᓯᓂᕐᖕᒧᑦ ᑐᓂᕐᕈᑎᒃᓮᑦ ᑐᖁᑕᐅᕕᒋᕙᒃᑕᖓᓂ ᐊᑕᓂᐅᑉ ᓵᖓᓂ. ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᒃᓴᐅᖕᒪᑦ. 
25ᑐᓂᕐᕈᓯᖅᑎᑦᓯᔨ ᐆᒪᔫᑉ ᐊᐅᖓᑕ ᐃᓚᖓᓄᑦ ᑎᑭᓂ ᒥᓱᒃᑕᒃᓴᕆᕚ ᑐᓂᕐᕈᓯᖅᕕᐅᓪᓗ ᐃᑯᐊᓚᑦᓯᕕᐅᑉ ᓇᒡᔪᖏᑦ ᒥᖑᐊᒐᒃᓴᕆᕔᑦ ᑯᕕᓗᒍᓗ ᐊᒥᐊᒃᑯᖓ ᑐᓂᕐᕈᓯᖅᕕᐅᑉ ᑭᒡᓕᖓᓄᑦ. 
26ᐆᒪᔫᓪᓗ ᑐᓐᓄᓕᒫᖏᑦ ᐃᑯᐊᓪᓚᒐᒃᓴᕆᕔᑦ ᑐᓂᕐᕈᓯᖅᕕᖕᒥ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑎᒃᓴᑐᑦ ᐱᔭᕆᐊᖃᖅᐳᖅ. ᑍᒫᒃ ᑕᕝᕙ ᑐᓂᕐᕈᓯᖅᑎᑦᓯᔨ ᑐᖁᑕᒃᓴᒥᒃ ᑐᓂᕐᕈᑎᖃᕐᖕᓂᐊᖅᐳᖅ ᓯᕗᓕᖅᑎᐅᑉ ᐊᔪᕐᖕᓂᖏᑦ ᐱᓪᓗᒋᑦ, ᑖᓐᓇᓗ ᐃᓱᒪᒋᔪᓐᓁᖅᕕᐅᓂᐊᖅᐳᖅ.
27ᓄᓇᓕᖕᓂ ᓄᓇᖃᖃᑕᐅᔪᖅ ᐱᔮᕆᖏᓪᓗᓂ ᐊᔪᖅᑐᓕᖅᐸᑦ ᐱᓕᕆᒃᐸᓪᓗ ᐊᑕᓂᐅᑉ ᐱᖁᔭᖏᑕ ᐊᑐᖁᓐᖏᑕᖓᓂᒃ ᑖᓐᓇ ᐸᓯᔭᒃᓴᐅᕗᖅ. 
28ᐊᔪᖅᑐᓕᓂᖓᓂᒃ ᓇᓗᔪᓐᓃᖅᑎᑕᐅᒃᐸᑦ, ᑖᓐᓇ ᑐᓂᕐᕈᑎᒃᓴᒥᒃ ᑐᓂᕐᕈᓯᖅᑐᒃᓴᐅᕗᖅ ᐊᔪᖅᑐᓕᓂᓂ ᐱᓪᓗᒍ, ᒎᑦᓯᒥᒃ ᐊᕐᖕᓇᓪᓗᖕᒥᒃ ᖃᓄᐃᓐᓂᖃᖏᑦᓯᐊᖅᑐᒥᒃ. 
29ᑖᑦᓱᒪ ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᒃᓴᖅ ᓂᐊᖁᐊᒍᑦ ᐸᑎᒻᒥᔭᒃᓴᕆᕚ ᑐᖁᓪᓗᒍᓗ ᐃᑯᐊᓚᑎᑕᒃᓴᒥᒃ ᑐᓂᕐᕈᓯᖅᕕᖕᒥ. 
30ᑕᕝᕙ ᑐᓂᕐᕈᓯᖅᑎᑦᓯᔨ ᐆᒪᔫᑉ ᐊᐅᖓᑕ ᐃᓚᖓᓂᒃ ᑎᑭᕐᖕᒥᓄᑦ ᐃᑯᐊᓚᔪᓂᒃ ᑐᓂᕐᕈᓯᖅᕕᐅᑉ ᓇᒡᔪᖏᑦ ᒥᖑᐊᖅᑕᒃᓴᕆᕔᑦ, ᐊᐅᓪᓗ ᐊᒥᐊᒃᑯᐊ ᑯᕕᓗᒍ ᑐᓂᕐᕈᓯᖅᕕᐅᑉ ᑭᒡᓕᖓᓄᑦ. 
31ᑐᓂᕐᕈᓯᕐᖕᓂᐊᖅᑑᓪᓗ ᐆᒪᔫᑉ ᑐᓐᓄᓕᒫᖏᑦ ᐲᔭᖅᑕᒃᓴᕆᕔᑦ, ᑍᒫᒃᑕᐅᖅ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑎᒃᓴᖅ ᑐᓐᓄᐃᔭᖅᑕᐅᒃᐸᑦ ᑐᓂᕐᕈᓯᖅᑎᑦᓯᔨᐅᑉ ᐃᑯᐊᓪᓚᒃᑕᒃᓴᕆᕚ ᑐᓂᕐᕈᓯᖅᕕᖕᒥ ᑎᐱᖓᓗ ᐊᑕᓂᐅᑉ ᒪᒪᕆᕚ. ᑍᒫᒃ ᑕᕝᕙ ᑐᓂᕐᕈᓯᖅᑎᑦᓯᔨᐅᑉ ᐃᓄᒃ ᑖᓐᓇ ᑐᓂᕐᕈᓯᕈᑎᕚ ᐊᔪᕐᖕᓂᖏᑦ ᐱᓪᓗᒋᑦ ᑖᓐᓇᓗ ᐃᓱᒪᒋᔪᓐᓁᖅᕕᐅᓂᐊᖅᐳᖅ. 
32ᓰᐱᐅᓪᓕ ᓄᕐᕋᖓᓂᒃ ᑐᓂᕐᕈᑎᒃᓴᖃᖅᐸᑦ ᐊᔪᖅᑐᓕᓂ ᐱᓪᓗᒍ, ᑐᓂᕐᕈᑎᒃᓴᖃᖅᑐᒃᓴᐅᕗᖅ ᐊᕐᖕᓇᓪᓗᖕᒥᒃ ᖃᓄᐃᓐᓂᖃᖏᑦᓯᐊᖅᑐᒥᒃ. 
33ᑐᓂᕐᕈᓯᕐᖕᓂᐊᖅᑑᑉ ᐆᒪᔪᖅ ᓂᐊᖁᐊᒍᑦ ᐸᑎᒻᒥᔭᒃᓴᕆᕚ ᑐᖁᓪᓗᒍᓗ ᐊᔪᖅᑐᓕᓂᖅ ᐱᓪᓗᒍ, ᑐᓂᕐᕈᑎᒃᓮᑦ ᐃᑯᐊᓚᒐᒃᓮᑦ ᑐᖁᑕᐅᕕᒋᕙᒃᑕᖓᓐᓂ. 
34ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᐊᔪᖅᑐᓕᓂᖅ ᐱᓪᓗᒍ ᑐᓂᕐᕈᑎᒃᓴᐅᑉ ᐊᐅᖓᑕ ᐃᓚᖓᓂᒃ ᑎᑭᕐᖕᒥᓄᑦ ᑐᓂᕐᕈᓯᖅᕕᐅᑉ ᐃᑯᐊᓚᑦᓯᕕᐅᑉ ᓇᒡᔪᖏᑦ ᒥᖑᐊᖅᑕᒃᓴᕆᕔᑦ ᐊᐅᓪᓗ ᐊᒥᐊᒃᑯᖓ ᑯᕕᓗᒍ ᑐᓂᕐᕈᓯᖅᕕᐅᑉ ᑭᒡᓕᖓᓄᑦ. 
35ᑐᓂᕐᕈᓯᕐᖕᓂᐊᖅᑑᑉ ᓰᐱᐅᑉ ᓄᕐᕋᖓᑕ ᑐᓐᓄᓕᒫᖏᑦ ᐲᔭᖅᑕᒃᓴᕆᕔᑦ; ᑍᒫᑦᓮᓐᓇᖅᑕᐅᖅ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑎᒃᓴᐅᑉ ᑐᓐᓄᖏᑦ ᐲᔭᖅᑕᐅᕙᖕᒪᑕ ᑐᓂᕐᕈᓯᖅᑎᑦᓯᔨᐅᓪᓗ ᐃᑯᐊᓚᑎᑕᒃᓴᕆᕚ ᑐᓂᕐᕈᓯᖅᕕᐅᑉ ᖄᖓᓂ, ᑐᓂᕐᕈᑕᐅᓗᑎᒃ ᐃᑯᐊᓚᑎᑕᐅᓗᑎᒃ ᐊᑕᓂᕐᖕᒧᑦ; ᑍᒫᒃ ᑕᕝᕙ ᑐᓂᕐᕈᓯᖅᑎᑦᓯᔨᐅᑉ ᐃᓄᒃ ᑖᓐᓇ ᑐᓂᕐᕈᓯᕈᑎᕚ ᐊᔪᕐᖕᓂᖏᑦ ᐱᓪᓗᒋᑦ ᑖᓐᓇᓗ ᐃᓱᒪᒋᔪᓐᓁᖅᕕᐅᓂᐊᖅᐳᖅ.”
