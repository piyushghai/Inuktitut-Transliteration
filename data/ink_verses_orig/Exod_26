1“ᑐᐱᓕᐅᖅᑐᒃᓴᐅᕗᑎᑦ ᐃᓗᐊᒍᑦ ᐃᑦᔪᕐᖕᓁᑦᑐᒃᑯᕕᖃᖅᑐᒥᒃ, ᐅᕙᓐᓄᑦ ᐃᓂᒃᓴᐅᖁᓪᓗᒍ ᑖᓐᓇ ᐃᑦᔪᕐᖕᓁᑦᑐᒃᑯᕕᒃ, ᑐᐱᒃᓴᓂᑦ ᖁᒻᒧᑦ 10-ᓂᒃ ᓴᓇᓯᒪᓗᓂ ᖃᓪᓗᓈᖅᑕᓕᐊᕆᓯᒪᔪᓂᑦ ᐱᐅᓂᖅᐹᓂᑦ ᑐᖑᔪᖅᑐᓂᒃ, ᐊᐅᐸᓪᓚᕆᒃᑐᓂᒃ, ᐊᐅᐸᖅᑐᓂᒡᓗ ᓄᕕᖅᓵᒃᓴᓂᒃ; ᑖᒃᑯᐊᓗ ᐊᑐᓂᑦ 10-ᑦ ᒥᖅᓱᖅᓯᒪᔪᓂᒃ ᑕᖅᓴᓕᐅᖅᑕᐅᓯᒪᔪᒃᓴᐅᕗᑦ ᓯᕈᐲᒻᖑᐊᓂᒃ ᓴᓇᑦᓯᐊᕈᓐᓇᖅᑐᒧᑦ ᓴᓇᔭᐅᓯᒪᔪᓂᒃ ᓴᓇᔪᒃᓴᐅᕗᑎᑦ. 
2ᑖᒃᑯᐊᓗ ᐊᑐᓂᑦ ᐊᑦᔨᒌᒥᒃ ᐊᖏᓂᖃᖅᑐᒃᓴᐅᕗᑦ, ᑐᑭᒧᑦ ᑕᑭᓂᖃᖅᓗᑎᒃ 14-ᓂᒃ ᐆᒃᑑᑎᓂᒃ ᓴᓂᒧᓪᓗ ᓯᓕᖕᓂᖃᖅᓗᑎᒃ ᐆᒃᑑᑏᖕᓂᒃ ᒪᕐᕉᖕᓂᒃ. 
3ᑖᒃᑯᐊᓗ ᑕᓪᓕᒪᑦ ᐃᒻᒥᖕᓄᑦ ᒥᖅᓱᖅᓗᒋᑦ ᑲᑎᑕᐅᔪᒃᓴᐅᕗᑦ; ᐂᑉᐸᖏᓪᓗ ᑕᓪᓕᒪᑦᑕᐅᖅ ᑍᒫᒃ ᒥᖅᓱᖅᓗᒋᑦ ᑲᑎᒻᒥᓗᒋᑦ. 
4ᐳᑐᓕᖕᓂᒡᓗ ᓴᓇᔪᒃᓴᐅᕗᑎᑦ ᑐᖑᔪᖅᑐᓂᒃ ᓯᓈᒍᑦ ᓯᓚᑎᖔᖓᒍᑦ ᓂᕕᖓᓂᐊᖅᑑᑉ ᑖᓗᑕᐅᑉ; ᑍᒫᑦᓮᓐᓇᖅᑕᐅᖅ ᓂᕕᖓᓂᐊᖅᑑᑉ ᑖᓗᑕᐅᑉ ᐂᑉᐸᖓ ᐳᑐᓕᖕᓂᒃ ᓯᓈᒍᑦ ᓴᓇᔪᒃᓴᐅᒋᕗᑎᑦ. 
5ᓂᕕᖓᓂᐊᖅᑐᒥ ᑖᓗᑕᕐᖕᒥ ᐊᑕᐅᓯᕐᖕᒥ 50-ᓂᒃ ᐳᑐᓕᖕᓂᒃ ᓴᓇᔪᒃᓴᐅᕗᑎᑦ, ᑍᒫᑦᓮᓐᓇᖅᑕᐅᖅ ᓂᕕᖓᓂᐊᖅᑑᑉ ᑖᓗᑕᐅᑉ ᐂᑉᐸᖓ 50-ᓂᒃ ᐳᑐᓕᐅᖅᑕᒃᓴᕆᒋᕙᑦ ᓯᓈᒍᑦ; ᑖᒃᑯᐊᓗ ᐳᑐᖏᑦ ᐊᑐᓂᑦ ᐊᑭᓕᕇᒃᑐᒃᓴᐅᕗᑦ. 
6ᓂᒃᓯᖕᓂᒡᓗ ᒎᓗᓂᒃ 50-ᓂᒃ ᓴᓇᔪᒃᓴᐅᕗᑎᑦ, ᑖᒃᑯᐊᓗ ᑖᓗᑕᕐᖕᓂᒃ ᓂᕕᖓᔪᒃᓵᖕᓂᒃ ᒪᕐᕉᖕᓂᒃ ᑲᓱᖅᓯᒪᑦᔪᑕᐅᔪᒃᓴᐅᕗᑦ, ᑖᓐᓇ ᑐᐱᖅ ᑲᑎᓐᖓᓗᓂ ᐊᑕᐅᓯᐅᓕᖅᑲᖓᔪᓐᓇᖅᓯᖁᓪᓗᒍ.
7ᑐᐱᐅᑉ ᓯᓚᑉᐱᐊᒃᓴᖓᓂᒃ ᓴᓇᔪᒃᓴᐅᒋᕗᑎᑦ ᒎᑦᓯᐅᑉ ᒥᖅᑯᕕᓂᖏᓐᓂᒃ ᑐᐱᒃᓴᓕᐊᕆᓯᒪᔪᒥᒃ; ᑖᒃᑯᐊᓗ ᑲᑎᓯᒪᔪᑦ 11-ᐅᔪᒃᓴᐅᕗᑦ. 
8ᑖᒃᑯᐊᓗ ᐊᑦᔨᒌᓂᒃ ᐊᖏᓂᖃᖅᑐᒃᓴᐅᕗᑦ ᑐᑭᒧᑦ ᑕᑭᓂᖃᖅᓗᑎᒃ ᐆᒃᑑᑎᓂᒃ 15-ᓂᒃ ᓴᓂᒧᓪᓗ ᓯᓕᖕᓂᖃᖅᓗᑎᒃ ᐆᒃᑑᑏᖕᓂᒃ ᒪᕐᕉᖕᓂᒃ. 
9ᑖᒃᑯᐊᓗ ᑕᓪᓕᒪᑦ ᐃᒻᒥᖕᓄᑦ ᒥᖅᓱᖅᓗᒋᑦ ᑲᑎᑕᐅᔪᒃᓴᐅᕗᑦ, ᐂᑉᐸᖏᓪᓗ ᑲᑎᓪᓗᒋᑦ 6-ᐅᓗᒋᑦ ᐃᒻᒥᖕᓄᑦ ᒥᖅᓱᖅᑕᐅᔪᒃᓴᐅᒋᕗᑦ. ᐱᖓᓲᔪᖅᑐᖓᓪᓕ ᐱᕆᓪᓗᒍ ᑕᐱᑕᕇᓕᓯᒪᔪᒃᓴᐅᕗᖅ ᑐᐱᐅᑉ ᓯᕗᕌᓃᑦᑐᒃᓴᖅ. 
10ᓯᓈᒍᑦ 50-ᓂᒃ ᐳᑐᓕᖕᓂᒃ ᓴᓇᔪᒃᓴᐅᕗᑎᑦ ᑕᕝᕘᓇ ᑭᖑᓪᓕᖅᐸᐅᔪᒃᑯᑦ, ᑍᒫᑦᓮᓐᓇᖅᑕᐅᖅ ᐂᑉᐸᖓ 50-ᓂᒃ ᐳᑐᓕᐅᖅᑕᒃᓴᕆᒋᕙᑦ ᓯᓈᒍᑦ. 
11ᑲᓐᓄᔭᓂᒃ 50-ᓂᒃ ᓂᒃᓯᓕᐅᖅᑐᒃᓴᐅᕗᑎᑦ, ᑖᒃᑯᐊᓗ ᑐᐱᐅᑉ ᓯᓚᑉᐱᐊᖓᑕ ᐳᑐᖏᓐᓄᑦ ᐋᖅᑭᒃᑕᒃᓴᕆᕙᑎᑦ, ᑖᒃᑯᐊᒃ ᒪᕐᕉᒃ ᑲᑎᓪᓗᒋᒃ ᐊᑕᐅᓯᐅᓕᓗᓂ ᑐᐱᕐᖕᒧᑦ ᓯᓚᑉᐱᐊᒃᓴᐅᓕᖁᓪᓗᒍ. 
12ᑐᐱᐅᓪᓕ ᐅᓕᖓᑕ ᐃᓚᖓ ᐊᖏᓗᐊᕈᑎᓂᕆᔭᖓ, ᐱᕆᓯᒪᔫᑉ ᐊᕝᕙᖓ ᑐᐱᐅᑉ ᑐᓄᐊᓄᑦ ᐊᑭᑦᔪᑎᓯᒪᔪᒃᓴᐅᕗᖅ. 
13ᑐᐱᐅᓪᓗ ᐊᕙᑎᓕᒫᖓ ᐆᒃᑑᑎᐅᑉ ᐊᕝᕙᖓᓂᒃ ᐊᖏᓗᐊᕈᑎᓂᖓ ᑐᐱᐅᑉ ᓯᓚᑖᓄᑦ ᐊᕙᑖᓄᑦ ᐊᑭᑦᔪᑎᓯᒪᔪᒃᓴᐅᕗᖅ ᑐᐱᕐᖕᒥᒃ ᐅᓕᒃᓯᓯᒪᑦᓯᐊᕈᓐᓇᖁᓪᓗᒍ.
14ᒪᕐᕉᖕᓂᒡᓕ ᓱᓕ ᐅᓕᒃᓴᓕᐅᖅᑐᒃᓴᐅᕗᑎᑦ, ᐂᑉᐸᖓ ᐅᓕᒃᓴᖅ ᓰᐱᐅᑉ ᐊᖑᓴᓪᓗᖓᑕ ᐊᒥᖓ ᕿᑐᒻᒪᒃᓴᖅᓯᒪᔪᖅ ᓴᓇᔭᒃᓴᕆᕙᑦ, ᐂᑉᐸᖓᓕ ᒎᑦᓯᐅᑉ ᐊᒥᖓ ᓵᑦᑑᓗᓂ ᕿᑐᒻᒪᒃᓴᖅᓯᒪᔪᖅ ᓴᓇᔭᒃᓴᕆᒋᕙᑦ ᐅᓕᒃᓴᐅᔪᓐᓇᖁᓪᓗᒋᒃ ᑐᐱᕐᖕᒧᑦ.
15ᕿᔪᖕᓂᒃ ᓇᑉᐸᖅᓯᒪᔪᓂᒃ ᑎᓴᒃᑕᓂᒃ ᑐᐱᐅᑉ ᐊᕙᓗᒃᓴᖏᓐᓂᒃ ᓴᓇᔪᒃᓴᐅᕗᑎᑦ ᐊᑬᑦᓯᐊᓂᒃ ᐊᑎᓕᖕᓂᒃ. 
16ᑖᒃᑯᐊᓗ ᐊᕙᓗᒃᓮᑦ ᑐᑭᒧᑦ ᑕᑭᓂᖃᖅᑐᒃᓴᐅᕗᑦ ᓯᑕᒪᓂᒃ ᒦᑕᓂᒃ, ᓴᓂᒧᓪᓗ ᓯᓕᖕᓂᖃᖅᓗᑎᒃ 66-ᓂᒃ ᓯᓐᑎᒦᑕᓂᒃ, 
17ᑖᒃᑯᐊᓗ ᐊᑐᓂᑦ ᐊᑦᔨᒌᒥᒃ ᑲᐱᒃᑎᕝᕕᓕᐅᖅᑕᒃᓴᕆᕙᓯ, ᑖᒃᑯᐊ ᐊᕙᓗᒃᓮᑦ ᐃᒻᒥᖕᓄᑦ ᑲᓱᑦᓯᐊᕈᓐᓇᖁᓪᓗᒋᑦ ᑲᐱᒃᑎᓯᒪᑦᓯᐊᖅᓗᑎᒃ. ᑖᒃᑯᐊᓗ ᕿᔪᐃᑦ ᐊᕙᓗᒃᓮᑦ ᑍᒫᒃ ᑲᐱᒃᑎᕝᕕᓕᐅᖅᓯᒪᔪᒃᓴᐅᕗᑦ. 
18ᑐᐱᖅᓗ ᑖᓐᓇ ᐊᕙᓗᒃᓴᖃᖅᑐᒃᓴᐅᕗᖅ: 20-ᓂᒃ ᓯᕿᓂᐅᑉ ᓇᓛᓃᑦᑐᒃᓴᓂᒃ; 
19ᑖᒃᑯᐊᓗ 20-ᐅᔪᑦ ᐊᕙᓗᒃᓮᑦ ᑐᓐᖓᕕᒃᓴᖏᓐᓂᒃ ᑐᓐᖓᕕᒃᓴᓕᐅᖅᑐᒃᓴᐅᕗᓯ ᓯᐅᓪᕕᕆᓂᒃ 40-ᓂᒃ, ᐊᑐᓂᑦ ᐊᕙᓗᒃᓴᖅ ᐊᑕᐅᓯᖅ ᒪᕐᕉᖕᓂᒃ ᑐᓐᖓᕕᖃᖁᓪᓗᒍ ᑲᐱᒃᑎᓯᒪᓂᖏᖕᓄᑦ ᑖᒃᑯᐊᒃ ᑐᓐᖓᕕᖏᒃ ᐋᖅᑭᑦᓯᐊᖅᓯᒪᐅᑎᒋᔭᐅᖁᓪᓗᒋᒃ. 
20ᐊᒻᒪᑦᑕᐅᖅ ᑐᐱᐅᑉ ᐃᒡᓗᐊ ᐅᓐᓄᐊᓪᓗᐊᑉ ᓇᓛᓃᑦᑐᖅ ᐊᕙᓗᖃᖅᑐᒃᓴᐅᕗᖅ 20-ᓂᒃ, 
21ᑖᒃᑯᐊᓗ ᑐᓐᖓᕕᖃᖅᑐᒃᓴᐅᕗᑦ ᓯᐅᓪᕕᕆᓂᒃ 40-ᓂᒃ, ᐊᑕᐅᓯᖅ ᐊᕙᓗᒃᓴᖅ ᒪᕐᕉᖕᓂᒃ ᑐᓐᖓᕕᖃᖅᑐᒃᓴᐅᕗᖅ, ᐊᓯᐊᓗ ᐊᕙᓗᒃᓴᖅ ᒪᕐᕉᖕᓂᒃ ᑐᓐᖓᕕᖃᕐᖕᒥᓗᓂ; 
22ᑐᐱᐅᓪᓕ ᑐᓄᐊ ᓯᕿᓂᐅᑉ ᓂᐱᕕᐊᑕ ᓇᓛᓃᑦᑐᖅ ᐊᕙᓗᓕᐅᖅᑕᒃᓴᕆᕙᑦ ᐊᕙᓗᒃᓴᓂᒃ 6-ᓂᒃ. 
23ᑐᐱᐅᓪᓗ ᑎᕆᖅᑯᐊ ᑐᓄᐊᓃᑦᑐᖅ ᒪᕐᕉᖕᓂᒃ ᐊᕙᓗᓕᐅᒐᒃᓴᕆᕙᑦ; 
24ᑖᒃᑯᐊᒡᓗ ᐊᕙᓗᒃᓵᒃ ᑎᕆᖅᑯᒃᓴᓕᐊᕆᔭᓯ ᐊᑖᒍᑦ ᑲᓱᖅᑎᑕᒃᓴᕆᕙᓯ ᑕᑉᐸᐅᖓ ᖁᓛᓄᑦ ᑎᑭᑐᐃᓐᓇᖅᓗᒋᒃ. ᐊᑐᓂᑦ ᐊᕙᓗᒃᓵᒃ ᑎᕆᒃᑯᒃᓴᓕᐊᕆᔭᓯ ᑍᒫᑦᓮᓐᓇᖅ ᐋᖅᑭᒃᓯᒪᔪᒃᓴᐅᕘᒃ. 
25ᑍᒫᒃ ᑕᕝᕙ 8-ᓂᒃ ᐊᕙᓗᒃᓴᖃᕆᐊᖃᖅᐳᓯ, ᑐᓐᖓᕕᒃᓴᖃᖅᓗᑎᒃ 16-ᓂᒃ ᓯᐅᓪᕕᕆᓂᒃ; ᒪᕐᕉᖕᓂᒃ ᑐᓐᖓᕕᖃᖃᑦᑕᖅᓗᓂ ᐊᕙᓗᒃᓴᖅ ᐊᑕᐅᓯᖅ.
26ᕿᔪᑯᑖᓂᒃ ᕿᕋᑦᑕᖅᑯᑎᒃᓴᓂᒃ ᓴᓇᔪᒃᓴᐅᕗᓯ 15-ᓂᒃ ᕿᔪᖕᓂᒃ ᑎᓴᒃᑕᓂᒃ+ ᐊᑬᑦᓯᐊᓂᒃ ᐊᑎᓕᖕᓂᒃ, ᑐᐱᐅᑉ ᐊᕙᓗᐊ ᐃᒡᓗᐃᓐᓇᖅ ᑕᓪᓕᒪᓂᒃ ᕿᕋᑦᑕᖅᑯᓯᖅᓗᒍ, 
27ᑕᓪᓕᒪᐅᖕᒥᓗᑎᒃ ᑐᐱᐅᑉ ᐃᒡᓗᐊᒍᑦ ᕿᕋᑦᑕᖅᑯᓯᐅᑎᔭᓯ ᐊᕙᓗᖏᑎᒍᑦ, ᐊᒻᒪ ᑐᐱᐅᑉ ᑐᓄᐊᒍᑦ ᓯᕿᓂᐅᑉ ᓂᐱᕕᐊᑕ ᓇᓛᓃᑦᑐᒃᑯᑦ ᑕᓪᓕᒪᐅᖕᒥᓗᑎᒃ ᐊᕙᓗᖏᑎᒍᑦ ᕿᕋᑦᑕᖅᑯᓯᐅᑎᔭᓯ. 
28ᐊᕙᓗᖏᑕᓕ ᕿᑎᖓᒍᑦ ᕿᕋᑦᑕᖅᑯᓯᕆᐊᖃᕆᕙᓯ, ᖁᒻᒧᖓᔫᑉ ᓇᐸᔪᖓᑕ ᕿᑎᖓᒎᖅᑐᒥᒃ, ᑐᐱᐅᑉ ᐃᓱᐊᓂᑦ ᐃᓱᐊᓄᑦ ᓯᕗᒧᖓᔪᒥᒃ. 
29ᐊᕙᓗᒃᓮᓪᓗ ᓯᓚᑉᐱᐊᖅᑕᒃᓴᕆᕙᓯ ᒎᓗᒥᒃ, ᓱᓪᓗᓕᖕᓂᒡᓗ ᒎᓗᓂᒃ ᕿᕋᑦᑕᖅᑯᑎᖏᓐᓄᑦ ᓇᔪᒻᒪᖅᑯᑎᒃᓴᓂᒃ ᐋᖅᑭᒃᓯᔪᒃᓴᐅᕗᓯ; ᑖᒃᑯᐊᓗ ᕿᕋᑦᑕᖅᑯᑎᒃᓮᑦ ᓯᓚᑉᐱᐊᖅᑕᒃᓴᕆᒋᕙᓯ ᒎᓗᒥᒃ. 
30ᑐᐱᖅᓗ ᓇᑉᐸᖅᑎᑕᒃᓴᕆᕙᑦ ᑕᕝᕙᓂ ᖃᖅᑲᒥ ᐃᓕᖕᓄᑦ ᐃᒤᓕᐅᕆᐊᖃᕐᖕᓂᖓᓂᒃ ᖃᐅᔨᑎᑦᓯᑦᔪᑎᒋᓯᒪᔭᕋ ᒪᓕᒡᓗᒍ.
31ᑖᓗᑕᒃᓴᒥᒡᓗ ᓴᓇᔪᒃᓴᐅᕗᑎᑦ ᕿᐱᓯᒪᔪᒥᒃ ᖃᓪᓗᓈᖅᑕᑦᓯᐊᕙᖕᒥᒃ ᑐᖑᔪᖅᑐᒥᒃ ᐊᐅᐸᓪᓚᕆᒃᑐᒥᒡᓗ, ᐊᐅᐸᖅᑐᒥᒡᓗ ᓄᕕᖅᓵᒃᓴᒥᒃ; ᓴᓇᑦᓯᐊᕈᓐᓇᖅᑐᒧᓪᓗ ᓴᓇᔭᐅᔪᒃᓴᐅᕗᑦ ᓯᕈᐲᒻᖑᐊᖅ ᐃᓴᕈᖃᖅᑐᖅ, 
32ᑖᒃᑯᐊᓗ ᓂᕕᓐᖓᖅᑕᒃᓴᕆᕙᑎᑦ ᓯᑕᒪᓄᑦ ᕿᔪᖕᓄᑦ ᑎᓴᒃᑕᓄᑦ ᐊᑬᑦᓯᐊᓂᒃ ᐊᑎᓕᖕᓄᑦ ᒎᓗᓂᒃ ᓯᓚᑉᐱᐊᓕᖅᓯᒪᔪᓄᑦ, ᓂᒃᓯᖕᓄᑦ ᒎᓗᓄᑦ ᖃᖓᑕᑦᔪᑎᖃᖅᓗᑎᒃ, ᑐᓐᖓᕕᖃᖅᓗᑎᒃ ᓯᑕᒪᓄᑦ ᓯᐅᓪᕕᕆᓄᑦ. 
33ᑖᓗᑍᓪᓗ ᑖᒃᑯᐊ ᓂᕕᓐᖓᖅᑕᒃᓴᕆᕙᑎᑦ ᑐᐱᐅᑉ ᖁᓛᖓᑕ ᐊᑎᑦᑎᐊᖓᒍᑦ ᓂᒃᓯᖕᓂᒃ ᖃᖓᑕᑦᔪᑎᖃᖅᓗᑎᒃ, ᑕᕝᕗᓐᖓᐅᑎᔭᒃᓴᕆᕙᓪᓗ ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓ ᐱᖁᔭᓂᒃ ᑎᑎᕋᖅᕕᒋᓯᒪᔫᖕᓂᒃ ᒪᕐᕉᖕᓂᒃ ᐅᔭᕌᖕᓂᒃ ᐃᓗᓕᓕᒃ ᑕᕝᕙᓂ ᑖᓗᑕᐅᑉ ᐅᖓᑖᓂ ᐃᓂᖃᖁᓪᓗᒍ; ᐃᑦᔪᕐᖕᓁᑦᑐᕕᒡᓗ ᐃᑦᔪᕐᖕᓁᓐᓂᖅᐹᖅᓗ ᐊᕕᒃᑕᐅᓯᒪᖁᓪᓗᒋᒃ ᑕᒪᑐᒧᖓ ᑖᓗᑕᕐᖕᒧᑦ. 
34ᑕᕝᕙᓂᓗ ᐃᑦᔪᕐᖕᓁᓐᓂᖅᐹᒥ ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓ ᐃᓂᖃᖅᑐᒃᓴᐅᕗᖅ ᒪᑐᓯᒪᓗᓂ. 
35ᐃᑦᔪᕐᖕᓁᓐᓂᖅᐹᓪᓕ ᓯᓚᑖᓄᑦ ᓵ ᐃᓕᔭᒃᓴᕆᕙᑦ ᑐᐱᐅᑉ ᐅᓐᓄᐊᓪᓗᐊᖓᑕ ᓇᓛᓃᓪᓗᓂ ᓇᓂᕈᐊᖃᖅᕕᒡᓗ ᐃᓕᓗᒍ ᓯᕿᓂᐅᑉ ᓇᓛᓃᖔᖅᑐᒧᑦ.
36ᑐᐱᐅᓪᓕ ᐃᑎᖅᑕᖅᕕᖓ ᑖᓗᑕᓕᐅᖅᑕᒃᓴᕆᕙᑦ ᖃᓪᓗᓈᖅᑕᑦᓯᐊᕙᖕᒥᒃ ᓵᑦᑐᒥᒃ ᑐᖑᔪᖅᑐᒥᒃ, ᐊᐅᐸᓪᓚᕆᒃᑐᒥᒡᓗ, ᐊᐅᐸᖅᑐᒥᒡᓗ ᓄᕕᖅᓵᒃᓴᒥᒃ; ᑕᖅᓯᖅᓱᖅᓯᒪᓗᓂᓗ ᒥᖅᓱᖅᓯᒪᔪᓂᒃ. 
37ᑖᒃᑯᐊ ᑖᓗᑍᑦ ᓇᑉᐸᖅᑯᑕᓕᐅᖅᑕᒃᓴᕆᕙᑎᑦ ᕿᔪᖕᓂᒃ ᑎᓴᒃᑕᓂᒃ ᐊᑬᑦᓯᐊᓂᒃ ᐊᑎᓕᖕᓂᒃ ᑖᒃᑯᐊᓗ ᓯᓚᑉᐱᐊᖅᓯᒪᓗᑎᒃ ᒎᓗᒥᒃ ᓂᒃᓯᖕᓄᓪᓗ ᒎᓗᓄᑦ ᖃᖓᑕᓗᑎᒃ; ᑖᒃᑯᐊᓗ ᓇᐸᔪᐃᑦ ᑐᓐᖓᕕᓕᐅᖅᓗᒋᑦ ᐊᑐᓂᑦ ᑲᓐᓄᔭᓂᒃ ᑕᓪᓕᒪᓂᒃ.”
