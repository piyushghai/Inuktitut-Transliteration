1“ᐅᓇ ᓈᓚᒃᓯᐅᒃ, ᑐᓂᕐᕈᓯᖅᑎᑦᓯᔨᐅᔪᓯ! ᓈᓚᑦᓯᐊᓚᐅᕆᑦᓯ, ᐄᓴᕅᓕᒥᐅᑦ ᑭᖑᕚᖏᑦ! ᓈᓚᒋᑦᓯ, ᐊᖓᔪᖅᑳᖅᔪᐊᑉ ᑭᖑᕚᖏᑦ! ᐋᖅᑭᒃᓱᐃᔨᐅᔪᒃᓴᐅᓪᓗᓯ ᐊᑦᔨᒌᒃᑎᑦᓯᓂᕐᖕᒧᑦ ᐱᔭᒃᓴᖃᕋᓗᐊᖅᐳᓯ; ᒥᑭᒋᐊᖑᓕᖅᐳᓯᓕ ᒥᔅᐸᒥ, ᓄᓗᐊᑐᑦ ᐃᓯᕕᓯᒪᔪᑎᑐᑦ ᖃᖅᑲᒥ ᑍᐸᕆᒥ. 
2ᐃᑎᖅᓴᖅᔪᐊᓕᐅᖅᓯᒪᕗᑦ ᓯᑎᒻᒥᑎᑐᑦ ᑐᖁᑦᓯᕕᒃᓴᒥᖕᓂᒃ; ᐃᓘᓐᓇᖏᓪᓕ ᓱᒋᐊᕐᖕᓂᐊᖅᐸᒃᑲ. 
3ᐃᕗᕅᒥ ᖃᐅᔨᒪᕙᕋ, ᐄᓴᕅᓕᒥᐅᓪᓗ ᐃᔨᖅᓯᒪᓐᖏᓚᑦ ᐅᕙᓐᓄᑦ; ᒫᓐᓇ ᐃᕗᕅᒥ ᐊᑭᓕᖅᑕᐅᓪᓗᑎᒃ ᐊᑐᒐᕐᖕᓄᑦ ᐱᓕᕆᓯᒪᕗᑎᑦ, ᐄᓴᕅᓕᒥᐅᓪᓗ ᐅᕙᓐᓄᑦ ᓇᕐᕈᓇᖅᓯᕗᑦ.”
4ᐱᐅᖏᑦᑐᒥᒃ ᐱᓇᓱᕐᖕᓂᕐᖕᒥᖕᓄᑦ ᐅᑎᕈᓐᓁᓪᓕᕗᑦ ᒎᑎᒥᖕᓄᑦ. ᐊᓯᓐᓂᐊᕐᖕᓂᐅᑉ ᐊᓂᕐᖕᓂᖓᓄᑦ ᓇᔪᖅᑕᐅᒐᒥᒃ, ᐊᑕᓂᕐᖕᒥᒃ ᐃᓕᑕᖅᓯᓐᖏᓚᑦ. 
5ᐄᓴᕅᓕᒥᐅᑦ ᐱᐅᔪᕆᓂᖏᑕ ᑖᑦᓱᒪ ᑮᓇᖓ ᐊᑭᕋᖅᑐᖅᐹᑦ; ᐃᕗᕅᒥ ᐸᓯᔭᒃᓴᐅᓂᕐᖕᒥᓄᑦ ᐹᓪᓚᒍᒫᖅᐳᖅ ᐅᕐᕈᓗᓂ; ᔫᑕᐅᓪᓗ ᐃᓄᖏᑦ ᐅᕐᕈᖃᑕᐅᔪᒫᖅᐳᑦ ᑖᒃᑯᓄᖓ. 
6ᓰᐱᖁᑎᒥᖕᓂᒃ ᐆᒪᔪᖁᑎᒥᖕᓂᒡᓗ ᐂᑦᑐᐃᕗᑦ ᑐᓂᕐᕈᓯᖅᓗᑎᒃ ᐊᑕᓂᕐᖕᒧᑦ, ᓇᒡᕚᕐᖕᓂᐊᓐᖏᓚᓪᓕ ᑖᑦᓱᒥᖓ; ᑖᑦᓱᒪ ᕿᒪᒃᓯᒪᓕᕐᖕᒪᒋᑦ. 
7ᐅᒃᐱᕐᖕᓇᕈᓐᓁᖅᓯᒪᖕᒪᑕ ᐊᑕᓂᕐᖕᒧᑦ; ᕿᑐᕐᖓᖏᑦ ᑖᒃᑯᓄᖓ ᐱᒋᔭᐅᔪᓐᓁᖅᐳᑦ. ᒫᓐᓇᓕ ᑕᖅᑭᓂᕋᑖᒥ ᓄᓇᖁᑎᖏᑦ ᐊᓯᕈᖅᑕᐅᔪᒫᓕᖅᐳᑦ ᐱᖁᑎᓕᒫᖏᓪᓗ.
8ᑎᑦᑐᓚᐅᑏᑦ ᓂᓪᓕᖅᑎᓕᖅᓯᐅᒃ ᒋᐱᐊ, ᐅᐸᓗᖎᔭᖅᑐᖅᓯᐅᑦ ᓂᓪᓕᖅᑎᓕᖅᓯᐅᒃ ᕌᒪ. ᐅᓇᑕᕆᐊᕐᖕᓂᕐᖕᒥᒃ ᓂᓪᓕᓕᕆᑦᓯ ᐱᑦᐂᕕᓐ; ᐅᓇᑕᕆᐊᓕᕆᑦᓯ ᐱᑦᔭᒥᓂᐅᑉ ᐃᓄᖏᑦ! 
9ᐃᕗᕅᒥᐅᑉ ᐅᓪᓗᖓ ᓱᒋᐊᖅᑕᐅᕕᒃ ᕾᓕᕐᖕᒪᑦ; ᐄᓴᕅᓕᒥᐅᓪᓗ ᐊᓯᕈᖅᑕᐅᔪᒫᖅᐳᑦ ᐃᓄᖏᑦ, ᑕᒪᓐᓇ ᑲᔪᓯᓪᓚᕆᖕᓂᐊᖅᐳᖅ.
10“ᓂᓐᖓᐅᒪᕗᖓ ᔫᑕᐅᑉ ᐃᓄᖏᓐᓄᑦ ᐄᓴᕅᓕᒥᐅᑦ ᓄᓇᖁᑎᖏᑕ ᑭᒡᓕᖏᑕ ᓇᓗᓁᒃᑯᑕᖏᓐᓂᒃ ᐲᖅᓯᓯᒪᔪᑎᑐᑦ ᑍᒤᒻᒪᑕ; ᓂᓐᖓᐅᓯᓐᓂᒃ ᑯᕕᓯᕕᒋᓂᐊᖅᐸᒃᑲ ᐃᒫᓄᑦ ᐅᓗᑦᔭᐅᔪᑎᑐᑦ. 
11ᐃᕗᕅᒥ ᐊᒃᓱᕈᕐᖕᓇᖅᑐᒃᑰᓕᖅᐳᖅ; ᓄᓇᖁᑎᒋᓚᐅᖅᑕᒥᓂᒃ ᐊᓯᐅᔨᖕᒪᑦ, ᐱᓇᓱᐊᕋᓱᓚᐅᕐᖕᒪᑕ ᐊᑑᑎᖃᖏᑦᑐᓄᑦ. 
12ᑍᒤᒻᒪᑦ ᐃᕗᕅᒥᒥᐅᑦ ᖃᓪᓗᓈᖅᑕᓂᒃ ᓂᕆᓲᑎᑐᑦ ᓱᒃᑯᑎᓐᓂᐊᖅᐸᒃᑲ; ᔫᑕᐅᓪᓗ ᐃᓄᖏᑦ ᓂᒃᑯᑦᑐᑎᑐᑦ ᐸᓂᕐᖕᓂᐊᖅᐳᑦ.
13ᐃᕗᕅᒥ ᐃᒻᒥᓂᒃ ᑕᑯᒐᒥ ᖃᓄᖅ ᖃᓂᒪᑎᒋᓂᕐᖕᒥᓂᒃ, ᔫᑕᐅᓪᓗ ᐃᑭᖏᑦ ᑕᑯᒐᒥᒋᑦ, ᑕᕝᕙ ᐃᕗᕅᒥ ᐂᓚᐅᖅᐳᖅ ᐊᓯᕆᐊᑉ ᐊᖓᔪᖅᑳᖅᔪᐊᖓᓄᑦ ᐃᑲᔪᕆᐊᖅᑕᐅᔪᒪᓪᓗᓂ, ᐃᑲᔪᕈᓐᓇᓚᐅᓐᖏᓚᖅᓕ ᐅᕝᕙᓗ ᐋᖅᑮᔪᓐᓇᓚᐅᓐᖏᓚᖅ ᐃᑭᖏᓐᓂᒃ. 
14ᐃᕗᕅᒥᐅᑉ ᐃᓄᖏᑦ ᐅᓇᑕᕐᖕᓂᐊᖅᐸᒃᑲ ᓛᔭᑎᑐᑦ, ᔫᑕᐅᓪᓗ ᑭᖑᕚᖏᑦ ᓛᔭᑎᑐᑦ ᐅᕕᒃᑲᑎᑐᑦ. ᐅᕙᖓ ᓇᖕᒥᓂᖅ ᐊᓕᒃᑐᕈᒫᖅᐸᒃᑲ ᕿᒪᒡᓗᒋᓪᓗ. ᐅᓂᐊᖅᓗᒋᑦ ᐊᐅᓪᓚᐅᑎᔪᒫᖅᐸᒃᑲ, ᑭᓇᒧᓪᓘᓐᓃᑦ ᓴᐳᑦᔭᐅᔪᓐᓇᕈᒫᓐᖏᓚᑦ.
15ᐃᓄᖁᑎᒃᑲ ᕿᒪᒃᓯᒪᓂᐊᖅᐸᒃᑲ ᐸᓯᔭᒃᓴᐅᓂᕐᖕᒥᖕᓂᒃ ᖃᐅᔨᓚᐅᖏᓐᓂᖏᓐᓂ ᐅᕙᓐᓂᒡᓗ ᕿᓂᓕᓚᐅᖏᓐᓂᖏᓐᓂ, ᐃᒻᒪᖄᓕ ᐊᒃᓱᕈᓕᕈᑎᒃ ᐅᕙᓐᓂᒃ ᕿᓂᓕᕈᒫᖅᐳᑦ.”
