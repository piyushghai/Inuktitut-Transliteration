1ᓄᕐᕋᐅᔭᐅᑉ ᓇᕿᑦᔪᑏᑦ 7-ᖓᑦ ᒪᒃᐱᕐᖕᒪᒍ, ᑕᕝᕙ ᕿᓚᖕᒥ ᓂᐱᖃᖅᑐᖃᖏᑦᓯᐊᓕᖅᐳᑦ ᐃᑲᕐᕋᐅᑉ ᓇᑉᐸᓕᒫᖓᓂᒃ. 
2ᑕᕝᕙ ᑕᑯᓕᖅᐳᖓ ᐂᖏᓖᓂᒃ 7-ᓂᒃ ᒎᑎᐅᑉ ᓵᖓᓂ ᓇᖏᖅᑐᓂᒃ, ᑎᑦᑐᓚᐅᑎᓂᒡᓗ 7-ᓂᒃ ᑐᓂᓯᕕᐅᕗᑦ.
3ᐂᖏᓕᑦᑕᐅᖅ ᐊᓯᐊ ᑕᒪᐅᓐᖓᖅᐳᖅ ᑐᓂᕐᕈᓯᖅᕕᐅᑉ ᓵᖓᓄᐊᖅᓗᓂ ᒎᓗᒥᒃ ᐃᓯᖅᓗᐊᕐᖕᓂᑎᑦᓯᕕᖕᒥᒃ ᑎᒍᒥᐊᖅᑐᖅ; ᑐᓂᓯᕕᐅᕗᖅᓗ ᐃᓯᖅᓗᐊᕐᖕᓂᑎᑕᒃᓴᓂᒃ ᐅᓄᖅᑐᓂᒃ ᐃᓚᓕᐅᑎᔭᐅᖁᓪᓗᒋᑦ ᐃᑦᔪᕐᖕᓁᑎᑕᐅᓯᒪᔪᓕᒫᑦ ᑐᒃᓯᐊᕐᖕᓂᖏᓐᓄᑦ ᑐᓂᕐᕈᑕᐅᖁᓪᓗᒋᑦ ᒎᓗᒧᑦ ᑐᓂᕐᕈᓯᖅᕕᖕᒧᑦ ᐃᒃᓯᕙᐅᑕᖅᔪᐊᑉ ᓵᖓᓃᑦᑐᒧᑦ. 
4ᐃᓯᖅᓗᐊᕐᖕᓂᑎᑕᐅᔫᓪᓗ ᐳᔪᖓ ᐃᑦᔪᕐᖕᓁᑎᑕᐅᓯᒪᔪᑦ ᑐᒃᓯᐊᕐᖕᓂᖏᓐᓄᑦ ᖁᒻᒧᐊᖃᑕᐅᕗᖅ ᐂᖏᓕᐅᑉ ᐊᒡᒐᖏᓐᓂᑦ ᒎᑎᐅᑉ ᓵᖓᓂ. 
5ᑕᕝᕙ ᐂᖏᓕᐅᑉ ᐃᓯᖅᓗᐊᕐᖕᓂᑎᑦᓯᕕᐅᑉ ᐃᓂᖓ ᑎᒍᓪᓗᒍ ᐃᓗᓪᓕᖅᓱᖅᐹ ᐃᑯᒪᓂᒃ ᑐᓂᕐᕈᓯᖅᕕᖕᒥᑦ ᐱᔪᓂᒃ ᐃᒋᓪᓗᒋᓪᓗ ᓄᓇᖅᔪᐊᕐᖕᒧᑦ; ᑕᕝᕙ ᓂᐱᖅᔪᐊᖅᑕᖃᓕᖅᐳᖅ ᐃᒃᑐᓚᐅᖅᑐᒥᒃ, ᑲᓪᓕᖅᕙᓗᒃᑐᒥᒡᓗ, ᖃᐅᒻᒪᓪᓚᖕᒥᒡᓗ, ᓄᓇᐅᓪᓗ ᓴᔪᒃᐱᓪᓚᖕᓂᖓᓂᒃ.
6ᐂᖏᓖᓪᓗ 7-ᑦ ᑎᑦᑐᓚᐅᑎᓂᒃ 7-ᓂᒃ ᑎᒍᒥᐊᖅᑐᑦ ᓂᓪᓕᖅᑎᑦᓯᓂᐊᖅᓗᑎᒃ ᐊᑐᐃᓐᓇᕈᖅᑎᓕᖅᐳᑦ.
7ᓯᕗᓪᓕᖅᐹᓪᓗ ᐂᖏᓕᐅᑉ ᑎᑦᑐᓚᐅᑦ ᓂᓪᓕᖅᑎᒻᒪᒍ, ᓇᑕᖅᑯᕐᖕᓁᑦ ᐃᑯᒤᓪᓗ, ᐊᐅᒥᒃ ᐃᓚᖃᖅᓗᑎᒃ, ᓄᓇᖅᔪᐊᕐᖕᒧᑦ ᑲᑕᒐᓕᖅᐳᑦ; ᓄᓇᖅᔪᐊᖅᓗ ᐊᕝᕙᖓᑕ ᐅᖓᑖᓄᑦ ᐃᑭᑕᐅᕗᖅ, ᓇᐹᖅᑐᐃᓪᓗ ᐊᕝᕙᖏᑕ ᐅᖓᑖᓄᑦ ᐃᑯᐊᓪᓚᒃᑭᕗᑦ, ᐃᕕᒃᓱᒐᓕᒫᓪᓗ ᑐᖑᔪᖅᑐᑦ ᐃᑯᐊᓪᓚᒃᑕᐅᒋᕗᑦ.
8ᐂᖏᓕᐅᓪᓗ ᐂᑉᐸᖓᑕ ᑎᑦᑐᓚᐅᑦ ᓂᓪᓕᖅᑎᒻᒪᒍ, ᖃᖅᑳᓗᒃᑎᑐᑦ ᑕᐅᑦᑐᖃᖅᑐᖅ, ᐃᑯᐊᓚᔪᐊᓗᒃ ᐃᒪᖅᔪᐊᕐᖕᒧᑦ ᑲᑕᒃᑎᑕᐅᕗᖅ; 
9ᐃᒪᕕᒡᓗ ᐊᕝᕙᖓᑕ ᐅᖓᑖᓄᑦ ᐊᐅᓐᖑᖅᐳᖅ, ᐃᒪᖅᕕᐅᓪᓗ ᐆᒪᔪᖏᑦ ᐊᕝᕙᖓᑕ ᐅᖓᑖᓃᑦᑐᑦ ᑐᖁᕗᑦ, ᐅᒥᐊᖅᔪᐊᓪᓗ ᐊᕝᕙᖏᑕ ᐅᖓᑖᓃᑦᑐᑦ ᐊᓯᕈᖅᑕᐅᒋᕗᑦ.
10ᐂᖏᓕᐅᓪᓗ ᐱᖓᔪᖓᑦᑕ ᑎᑦᑐᓚᐅᑦ ᓂᓪᓕᖅᑎᒻᒪᒍ, ᐅᓪᓗᕆᐊᖅᔪᐊᖅ ᓱᐴᖅᑐᑎᑐᑦ ᐃᑯᐊᓚᓪᓗᓂ, ᕿᓚᖕᒥᒃ ᑲᑕᒃᐳᖅ ᑰᒑᓗᐃᑦ ᐊᕝᕙᖏᑕ ᐅᖓᑖᓃᑦᑐᓄᑦ, ᓄᓇᐅᓪᓗ ᐃᓗᐊᓂᑦ ᑰᒃᑐᓄᑦ. 
11ᑖᓐᓇ ᐅᓪᓗᕆᐊᖅ ᐊᑎᖃᖅᐳᖅ ᖃᒃᑭᓐᓇᖅᑐᒥᒃ. ᐃᒪᐅᓪᓗ ᐊᕝᕙᖓᑕ ᐅᖓᑖᓃᑦᑐᖅ ᖃᒃᑭᓐᓇᖅᓯᕗᖅ, ᐃᓄᐃᓪᓗ ᐅᓄᖅᑐᑦ ᑐᖁᕗᑦ ᐃᒥᖅᑐᕕᓃᑦ, ᐃᒪᐅᑉ ᑕᒪᑐᒪ ᖃᒃᑭᓐᓇᖅᓯᓯᒪᓂᖓᓄᑦ.
12ᑕᕝᕙ ᐂᖏᓕᐅᑉ ᓯᑕᒪᖓᑦᑕ ᑎᑦᑐᓚᐅᑦ ᓂᓪᓕᖅᑎᒻᒪᒍ, ᑕᕝᕙ ᓯᕿᓂᖅ ᐊᕝᕙᖓᑕ ᐅᖓᑖᓄᑦ ᐊᒃᑐᖅᑕᐅᕗᖅ, ᑕᖅᑭᖅᓗ ᐊᕝᕙᖓᑕ ᐅᖓᑖᓄᑦ, ᐅᓪᓗᕆᐊᓪᓗ ᐊᕝᕙᖏᑕ ᐅᖓᑖᓄᑦ, ᖃᐅᒪᓂᖏᓪᓗ ᐃᓚᓐᖓᖅᐳᑦ ᐊᕝᕙᓪᓗᐊᖏᑦᑕ ᐅᖓᑖᓄᑦ ᖃᐅᒪᓂᕆᕙᒃᑕᒥᖕᓂᑦ; ᐅᓪᓘᓪᓗ ᐊᕝᕙᓪᓗᐊᖓᑕ ᐅᖓᑖᓄᑦ ᖃᐅᒪᓂᖓ ᐃᓚᓐᖓᖅᐳᖅ, ᐅᓐᓄᐊᖅᓗᑦᑕᐅᖅ ᐊᕝᕙᖓᑕ ᐅᖓᑖᓄᑦ ᐃᓚᓐᖓᕆᓪᓗᓂ.
13ᑕᑯᓴᕋᒪᓗ, ᓇᒃᑐᕋᓕᖕᒥᒃ ᑐᓴᖅᐳᖓ ᖁᑦᓯᒃᑑᓪᓗᓂ ᖃᖓᑕᔪᒥᒃ ᓂᐱᖅᑯᖅᑐᓪᓗᓂ ᐅᖃᖅᑐᒥᒃ, “ᑲᑉᐱᐊᓐᓇᒦᒃ, ᑲᑉᐱᐊᓐᓇᒦᒃ, ᑲᑉᐱᐊᓐᓇᒦᒃ ᓄᓇᖅᔪᐊᕐᖕᒥᐅᑕᓄᑦ, ᐂᖏᓖᑦ ᐱᖓᓱᑦ ᑎᑦᑐᓚᐅᑎᒥᖕᓂᒃ ᓂᓪᓕᖅᑎᑦᓯᓕᖅᐸᑕ!”
