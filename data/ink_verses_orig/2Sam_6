1ᑍᕕᑎᐅᑉ ᐅᓇᑕᖅᑐᒃᓴᖁᑎᓂ ᐱᓯᑎᐅᓂᖅᐹᑦ ᐄᓴᕅᓕᒥᐅᓂᑦ ᑲᑎᖁᓚᐅᕆᕔᑦ, ᑖᒃᑯᐊᓗ 30,000-ᓴᐅᓚᐅᖅᐳᑦ. 
2ᑍᕕᑎᐅᓪᓗ ᓯᕗᓕᖅᓗᒋᑦ ᐹᓚᒧᐊᖃᑎᒋᕔᑦ ᔫᑕᒦᑦᑐᒧᑦ, ᐂᒃᓯᖅᓗᑎᒃ ᐊᑕᓂᐅᑉ ᐃᒃᓯᖅᕕᖁᑎᖓᓂᒃ, ᑖᑦᓱᒥᖓ ᐊᑎᖃᖅᑎᑕᐅᔪᒥᒃ ᐊᑕᓂᖅ ᐊᔪᒐᖃᖏᑦᑐᖅ ᐃᒃᓯᕙᐅᑕᖅᔪᐊᕐᖕᒥ ᐃᒃᓯᕙᓯᔪᖅ ᓯᕈᐱᒻ ᖁᓛᓃ. 
3ᐂᔭᐅᓚᐅᖅᐳᖅ ᐊᐱᓇᑕᐅᑉ ᐊᖏᕐᕋᖓᓂᑦ ᐱᖑᕐᖕᒦᑦᑐᒥᑦ, ᐃᓕᓪᓗᒍᓗ ᐊᒃᓴᓗᐊᓕᖕᒧᑦ ᓄᑖᒧᑦ; ᐆᔭᓗ ᐊᕼᐂᐅᓗ ᐊᐱᓇᑕᐅᑉ ᐃᕐᖕᓂᖏᒃ, ᐊᐅᓚᑦᓯᓚᐅᖅᐴᒃ ᐊᒃᓴᓗᐊᓕᖕᒥᒃ ᓅᑕᐅᓕᖅᑎᓪᓗᒍ. 
4ᐊᕼᐂᐅᓗ ᒎᑎᐅᑉ ᐃᒃᓯᖅᕕᖁᑎᖓᑕ ᓯᕗᓂᐊᓂ ᐱᓱᓚᐅᖅᐳᖅ. 
5ᑍᕕᑎᒃᑯᑦ ᐄᓴᕅᓕᒥᐅᓕᒫᓪᓗ ᑖᓂᓯᓚᐅᖅᐳᑦ ᐃᓐᖏᖅᓗᑎᒡᓗ ᐱᔪᓐᓇᕐᖕᓂᓕᒫᑎᒃ ᐊᑐᖅᓗᒍ, ᐊᑕᓂᕐᖕᒥᒃ ᐅᐱᒍᓱᖕᓂᕐᖕᒧᑦ ᓂᓪᓕᐊᑎᑦᓯᓚᐅᖅᐳᑦ ᕼᐊᕐᐱᓂᒃ, ᓄᖃᖅᑎᓕᖕᓂᒡᓗ, ᐊᓇᐅᓪᓚᒐᕐᖕᓂᒃ, ᐊᕕᓗᕋᐅᑎᓂᒃ, ᓯᕙᓂᕈᑎᓂᒡᓗ.
6ᓇᑰᓐᓗ ᓯᖃᓪᓕᓯᕕᖓᓄᑦ ᑎᑭᑎᓪᓗᒋᑦ, ᐃᒻᒧᒃᓯᐅᒐᖅ ᐅᕐᕈᑲᓴᖕᒪᑦ, ᐆᔭᐅᑉ ᐊᖏᖃᑎᒌᖕᓂᐅᑉ ᐃᒃᓯᖅᕕᖓ ᐊᔭᑉᐸᒃᐹ. 
7ᐊᑕᓂᐅᓪᓗ ᓂᓐᖓᐅᓯᖓ ᐆᓴᒧᑦ ᑎᑭᑉᐳᖅ; ᒎᑎᐅᓪᓗ ᐊᓇᐅᕚ ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓᓂᒃ ᐊᒃᑐᖅᓯᓂᖓᓄᑦ; ᐆᔭᓗ ᑐᖁᕗᖅ ᐃᒃᓯᖅᕕᐅᑉ ᓴᓂᐊᓂ. 
8ᑍᕕᑎᓗ ᓂᓐᖓᒃᐳᖅ ᐊᑕᓂᐅᑉ ᐆᔭᒥᒃ ᓂᓐᖓᖕᓂᕐᖕᒧᑦ ᓱᒋᐊᖅᓯᓂᖓᓄᑦ; ᑍᒪᓐᖓᓂᓪᓗ ᑖᓐᓇ ᓄᓇ ᑍᔭᐅᓕᓚᐅᖅᐳᖅ ᐱᕆᔾ-ᐆᔭᒥᒃ, ᐅᓪᓗᒥᒧᑦ ᑎᑭᓪᓗᒍ.
9ᑍᕕᑎᓗ ᐅᓪᓗᒥ ᑕᕝᕙᓂ ᑲᑉᐱᐊᓱᓕᓚᐅᖅᐳᖅ ᐊᑕᓂᕐᖕᒥᒃ ᐅᖃᖅᓗᓂᓗ, “ᖃᓄᖅᓕ ᐊᑕᓂᐅᑉ ᐃᒃᓯᖅᕕᖁᑎᖓ ᓇᒃᓴᕈᓐᓇᓕᖅᐸᕋ?” 
10ᑍᒤᒻᒪᑦ ᐊᑕᓂᐅᑉ ᐃᒃᓯᖅᕕᖁᑎᖓ ᑍᕕᑎᐅᑉ ᔪᕉᓴᓚᒧᐊᕈᑎᔪᒪᔪᓐᓃᓚᐅᖅᐹ; ᓴᓂᖅᕙᐅᑎᓚᐅᖅᐹᓕ ᐅᐱᑦ-ᐄᑕᒻ ᐃᒡᓗᖓᓄᐊᕈᑎᓪᓗᒍ ᒋᑍᑎᒥᐅᑕᕐᖕᒧᑦ. 
11ᐊᑕᓂᐅᓪᓗ ᐃᒃᓯᖅᕕᖁᑎᖓ ᒋᑍᑎᒦᓚᐅᖅᐳᖅ ᑕᖅᑭᓂᒃ ᐱᖓᓱᓂᒃ; ᐊᑕᓂᐅᓪᓗ ᓮᒻᒪᖅᑎᓚᐅᖅᐰᑦ ᐅᐱᑦ-ᐄᑕᒻ ᐃᓚᖏᓪᓗ.
12ᐊᖓᔪᖅᑳᖅᔪᐊᖅᓗ ᑍᕕᑎ ᐅᖃᐅᑦᔭᐅᕗᖅ, “ᐊᑕᓂᐅᑉ ᐅᐱᑦ-ᐄᑕᒻ ᐃᒡᓗᒥᐅᖃᑎᖏᓪᓗ ᓮᒻᒪᖅᑎᑉᐰᑦ ᐱᖁᑎᓕᒫᖏᓪᓗ, ᒎᑎᐅᑉ ᐃᒃᓯᖅᕕᖁᑎᖓ ᐱᓪᓗᒍ.” ᑍᒤᒻᒪᑦ ᑍᕕᑎᐅᑉ ᐃᒃᓯᖅᕕᒃ ᐂᓚᐅᖅᐹ ᐅᐱᑦ-ᐄᑕᒻ ᐃᒡᓗᖓᓂᑦ ᔪᕉᓴᓚᒧᐊᕈᑎᓪᓗᒍᓗ ᖁᕕᐊᓱᒃᑐᐊᓘᓪᓗᑎᒃ. 
13ᐊᑕᓂᐅᑉ ᐃᒃᓯᖅᕕᖁᑎᖓᓂᒃ ᐊᒡᔭᖅᓯᔪᑦ ᐱᖓᓲᔪᖅᑐᓂᒃ ᐊᓪᓗᕋᓗᐊᖅᑎᓪᓗᒋᑦ ᑍᕕᑎᐅᑉ ᓄᖅᑲᖅᑎᑉᐰᑦ, ᑐᓂᕐᕈᓯᓚᐅᖅᐳᖅᓗ ᐊᑕᓂᕐᖕᒧᑦ ᐃᒻᒧᒃᓯᐅᒐᕐᖕᒥᒃ ᓄᕐᕋᕐᖕᒥᒡᓗ ᖁᐃᒃᓯᓴᖅᑕᐅᓯᒪᔪᒥᒃ. 
14ᑍᕕᑎᓗ ᑖᓂᓯᓚᐅᖅᐳᖅ ᐊᑕᓂᐅᑉ ᓵᖓᓂ ᐱᔪᓐᓇᕐᖕᓂᓕᒫᒥᓂᒃ ᐊᑐᖅᓗᓂ; ᕿᑎᕈᓯᖅᓯᒪᓪᓗᓂ ᖃᓪᓗᓈᖅᑕᒥᒃ ᓵᑦᑐᒥᒃ ᑖᓐᓇᓗ ᐊᑐᖅᑕᑐᐊᕆᓪᓗᒍ. 
15ᑕᕝᕙ ᑍᕕᑎᐅᑉ ᐄᓴᕅᓕᒥᐅᓕᒫᑦ ᐱᖃᑎᒋᓪᓗᒋᑦ ᐃᒃᓯᖅᕕᒃ ᔪᕉᓴᓚᒧᐊᕈᑎᓚᐅᖅᐹ ᖁᕕᐊᓱᒡᓗᑎᒃ ᕾᒐᓛᖅᓗᑎᒃ ᑎᑦᑐᓚᐅᑎᓄᓪᓗ ᓂᑦᔮᓪᓗᑎᒃ.
16ᐃᒃᓯᖅᕕᒃ ᐃᒡᓗᒐᓴᖕᓄᐊᖅᑕᐅᓕᖅᑎᓪᓗᒍ, ᒤᑲᐅᓪ ᓴᐅᓕᐅᑉ ᐸᓂᖓ ᑕᑯᓴᕋᒥ ᐃᒐᓛᒃᑯᑦ, ᑕᑯᕗᖅ ᐊᖓᔪᖅᑳᖅᔪᐊᕐᖕᒥᒃ ᑍᕕᑎᒥᒃ ᑖᓂᓯᖅᑐᒥᒃ ᕿᒡᒋᖅᑕᖅᑐᒥᒡᓗ ᐊᑕᓂᐅᑉ ᓵᖓᓂ; ᐆᒻᒪᑎᒥᒍᓪᓗ ᖁᕕᐊᒋᔪᓐᓃᓚᐅᖅᐹ. 
17ᐊᑕᓂᐅᓪᓗ ᐃᒃᓯᖅᕕᖁᑎᖓ ᐃᑎᐅᑦᔭᐅᕗᖅ, ᐃᓂᖓᓄᓪᓗ ᐃᓕᔭᐅᓪᓗᓂ, ᑐᐱᐅᑉ ᐃᓗᐊᓄᑦ ᑍᕕᑎᐅᑉ ᐋᖅᑭᒃᓱᓚᐅᖅᑕᖓᓄᑦ; ᑍᕕᑎᓗ ᑐᓂᕐᕈᓯᓚᐅᖅᐳᖅ ᐃᑯᐊᓚᑦᓯᓪᓗᓂᒃ ᑐᓂᕐᕈᑎᓂᒃ ᐃᓚᒌᑦᓯᐊᕐᖕᓂᕐᖕᒧᓪᓗ ᑐᓂᕐᕈᑎᒥᒃ ᐊᑕᓂᕐᖕᒧᑦ. 
18ᑍᕕᑎᓗ ᑐᓂᕐᕈᓯᕇᕋᒥ ᑕᒪᒃᑯᓂᖓ ᑐᓂᕐᕈᑎᓂᒃ, ᐃᓄᐃᑦ ᓮᒻᒪᖅᑎᑉᐰᑦ ᐊᑕᓂᐅᑉ ᖁᑦᓯᖕᓂᖅᐹᖑᔫᑉ ᐊᑎᖓᓂ, 
19ᓂᖀᓪᓗ ᑐᓐᓂᖅᓴᐅᑎᒋᕔᑦ ᐃᓄᓕᒫᓄᑦ, ᐄᓴᕅᓕᒥᐅᓕᒫᓄᑦ ᐊᖑᑎᓄᑦ ᐊᕐᖕᓇᓄᓪᓗ, ᐊᑐᓂᑦ ᑐᓂᓯᕕᒋᕔᑦ ᓂᐊᖂᔭᒥᒃ, ᐃᒐᓯᒪᔪᒥᒡᓗ ᓂᕿᒥᒃ, ᓂᐊᖂᔭᓂᒡᓗ ᐸᐅᕐᖓᐅᔭᓕᖕᓂᒃ. ᑭᖑᓂᖓᒍᓪᓗ ᐃᓄᓕᒫᑦ ᑕᕝᕙᓐᖓᑦ ᕿᒪᕉᑎᕗᑦ, ᐊᑐᓂᑦ ᐊᖏᕐᕋᒥᖕᓄᐊᖅᓗᑎᒃ.
20ᑭᖑᓂᖓᒍᑦ ᑍᕕᑎ ᐊᖏᕐᕋᒥᓄᐊᖅᐳᖅ ᐃᓚᒥᓄᑦ, ᒤᑲᐅᓪᓕ ᓴᐅᓕᐅᑉ ᐸᓂᖓᑕ ᐸᕐᕆᐊᖅᐹ, ᐅᖃᐅᑎᓪᓗᒍᓗ, “ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓ ᐃᒻᒥᓂᒃ ᐅᐱᓐᓇᖅᑎᑉᐳᖅ ᐅᓪᓗᒥ, ᐃᒻᒥᓂᒃ ᑕᑯᔭᐅᑎᓚᐅᕐᖕᒪᑦ ᐱᔨᒥᓄᑦ ᐊᕐᖕᓇᓄᑦ, ᓯᓔᑦᑐᑎᑐᑦ ᑲᓐᖑᓱᒐᓂ ᐊᓐᓄᕅᔭᓚᐅᖅᐳᖅ ᑕᑯᓐᓇᖅᑎᓪᓗᒋᑦ!”
21ᑍᕕᑎᓗ ᑭᐅᕗᖅ ᒤᑲᐅᓪᒧᑦ, “ᑖᓂᓯᖅᑲᐅᕗᖓ ᐊᑕᓂᖅ ᐅᐱᒋᓪᓗᒍ, ᐅᕙᓐᓂᒃ ᓂᕈᐊᓚᐅᖅᑐᒧᑦ ᐊᑖᑍᑦ ᐃᓇᖏᖅᑕᐅᖁᓪᓗᒍ, ᐃᓚᖏᓐᓄᓪᓗ ᓯᕗᓕᖅᑎᐅᖁᓪᓗᖓ ᐊᑕᓂᐅᑉ ᐃᓄᖁᑎᖏᓐᓄᑦ ᐄᓴᕅᓕᒥᐅᓄᑦ, ᑖᓂᓰᓐᓇᕐᖕᓂᐊᖅᐳᖓᓗ ᖁᕕᐊᓱᒡᓗᖓ ᐊᑕᓂᕐᖕᒥᒃ ᐅᐱᒍᓱᒡᓗᖓ. 
22ᐅᕙᓐᓂᒃ ᑕᒪᑐᒪᓐᖓᑦ ᑕᑯᒥᓇᖏᓐᓂᖅᓴᐅᓕᖅᑎᓐᓂᐊᖅᐳᖓ, ᐃᓕᖕᓄᑦ ᓱᓇᐅᖏᑦᑑᓂᐊᕋᓗᐊᖅᐳᖓ; ᐱᔨᖕᓄᓪᓕ ᐊᕐᖕᓇᓄᑦ ᐅᖃᐅᓯᕆᔭᕐᖕᓄᑦ, ᐅᐱᒋᔭᐅᑦᓯᐊᕐᖕᓂᐊᖅᐳᖓ!”
23ᒤᑲᐅᓪᓗ ᓴᐅᓕᐅᑉ ᐸᓂᖓ ᕿᑐᕐᖓᖅᑖᓚᐅᓐᖏᓚᖅ ᑐᖁᓂᕐᖕᒥᓄᑦ ᑎᑭᓪᓗᓂ.
