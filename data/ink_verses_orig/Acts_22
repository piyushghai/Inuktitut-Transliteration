1“ᐃᓅᖃᑎᒌᖑᔪᓯ ᐊᖓᔪᒃᓕᐅᔪᓯᓗ, ᐅᕙᓐᓂᒃ ᑐᑭᓯᔭᐅᑎᓐᓇᓱᐊᖅᑎᓪᓗᖓ, ᓈᓚᓚᐅᖅᓯᓐᖓ.” 
2ᐃᓄᐃᓪᓕ ᑐᓴᕋᒥᒃ ᐄᑉᕉᑎᑐᑦ ᐅᖃᕐᖕᒪᑦ, ᓂᐱᖃᖏᑦᓯᐊᓕᖅᐳᑦ; ᐸᐅᓗᓯᓗ ᐅᖃᓪᓚᓕᖅᐳᖅ:
3“ᔫᑎᐅᕗᖓ, ᑖᕐᓱᓯᒥ ᓯᓕᓯᐊᒦᑦᑐᒥ ᐃᓅᓕᖅᓯᒪᔪᖓ, ᔪᕉᓴᓚᒥᓗ ᑕᕝᕙᓂ ᐱᕈᓚᐅᖅᐳᖓ, ᒐᒤᓕᐊᓕᒧᑦ ᐃᓕᓐᓂᐊᖅᑎᒋᔭᐅᓪᓗᖓ, ᐃᓕᓐᓂᐊᖅᑎᑕᐅᑦᓯᐊᓚᐅᖅᐳᖓ ᓯᕗᓕᕕᓂᑦᑕ ᐱᖁᔭᖏᓐᓂᒃ, ᑲᔪᖏᕐᖕᓂᖃᓚᐅᖅᐳᖓᓗ ᒎᑎᒧᑦ ᓲᖅᓗᑦᑕᐅᖅ ᐅᓄᖅᑑᓪᓗᓯ ᑍᒤᒃᑲᑦᓯ ᒫᓐᓇ. 
4ᐊᑭᕋᖅᑐᓚᐅᖅᐸᒃᑲᓗ ᒫᓐᓇᐅᓕᖅᑐᖅ ᐅᒃᐱᕐᖕᓂᐅᔪᒧᑦ ᒪᓕᒃᑐᑦ ᑐᖁᑕᐅᖁᓪᓗᒋᑦ, ᑎᒍᓯᕙᓚᐅᖅᐳᖓ ᐊᖑᑎᓂᒃ ᐊᕐᖕᓇᓂᒡᓗ ᑎᒍᔭᐅᓯᒪᕕᖕᒧᐊᖅᑕᐅᖁᓪᓗᒋᑦ. 
5ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᑦ, ᔫᑎᓪᓗ ᐊᖓᔪᖅᑳᓕᒫᖏᑦ ᓇᓗᓁᖅᓯᔪᓐᓇᖅᐳᑦ ᑕᒪᑐᒥᖓ. ᑍᒃᑯᓇᓐᖓᓪᓗ ᐊᒡᓛᑦ ᑎᑎᖅᑲᓂᒃ ᑎᒍᓯᔪᓐᓇᕈᑎᒃᓴᓂᒃ ᓇᒃᓴᖅᑎᑕᐅᓚᐅᖅᐳᖓ ᔫᑎᐅᖃᑎᒥᖕᓄᑦ ᑕᒫᓯᑰᓯᒦᑦᑐᓄᑦ, ᑍᑯᓐᖓᓚᐅᖅᐳᖓᓗ ᐅᒃᐱᖅᑐᑦ ᑎᒍᔭᖅᑐᖅᓗᒋᑦ ᔪᕉᓴᓚᒧᐊᕈᑎᔪᒪᓪᓗᒋᑦ ᓱᒋᐊᖅᑕᐅᖁᓪᓗᒋᑦ.”
6“ᑕᒫᓯᑰᓯᒧᓪᓕ ᖃᒡᓕᓕᖅᑎᓪᓗᖓ, ᐅᓪᓗᖅ ᕿᑎᕋᓕᓕᖅᑎᓪᓗᒍ ᕿᓚᖕᒥᑦ ᖃᐅᒪᔪᐊᓗᖕᒥᑦ ᖃᐅᒻᒪᒡᕕᐅᓚᐅᖅᐳᖓ. 
7ᓄᓇᒧᓪᓗ ᐅᕐᕈᒐᒪ ᓂᐱᒥᒃ ᑐᓴᓕᖅᐳᖓ ᐅᕙᓐᓄᑦ ᐅᖃᖅᑐᒥᒃ, ‘ᓴᐅᓗᓯ! ᓴᐅᓗᓯ! ᓱᖕᒪᑦ ᐊᑭᕋᖅᑐᖅᐱᖔ?’ 
8ᐊᐱᕆᕗᖓᓗ, ‘ᐊᑕᓃᖅ ᑭᓇᐅᕕᑦ?’ ᑭᐅᕚᖓᓗ, ‘ᔩᓱᓯᐅᕗᖓ ᓈᓴᕇᑎᒥᐅᖅ ᐊᑭᕋᖅᑐᖅᑍᑦ.’ 
9ᐃᓚᒋᔭᒪᓕ ᖃᐅᒪᔪᖅ ᑕᑯᒐᓗᐊᖅᐹᑦ, ᑐᓴᕋᑎᒡᓕ ᓂᐱᒥᒃ ᐅᕙᓐᓄᑦ ᐅᖃᖅᑐᒥᒃ. 
10ᐊᐱᕆᕙᕋᓗ, ‘ᐊᑕᓃᖅ ᖃᓄᐃᓕᐅᖁᕕᖓ?’ ᐊᑕᓂᐅᓪᓗ ᐅᖃᐅᑎᕚᖓ, ‘ᒪᑭᓪᓗᑎᑦ, ᑕᒫᓯᑰᓯᒧᐊᓕᕆᑦ, ᐱᓂᐊᒐᒃᓴᓕᒫᑎᓪᓗ ᑍᑲᓂ ᓇᓗᓁᖅᑕᐅᑦᓯᐊᕐᖕᓂᐊᖅᐳᑦ.’ 
11ᐃᓚᒋᔭᒪ ᑕᓯᐅᓕᖅᐹᖓ ᑕᒫᓯᑰᓯᒧᑦ, ᖃᐅᒪᔪᐊᓘᑉ ᑕᐅᑐᒍᓐᓃᖅᑎᓚᐅᕐᖕᒪᖓ, ᑕᒫᓯᑰᓯᒧᓪᓗ ᑎᑭᓐᓇᑦᑕ.
12ᐊᓇᓁᐊᓯᒥᒡᓗ ᐊᑎᓕᐅᑉ, ᑕᕝᕙᓂ ᑕᑯᔭᖅᑐᓚᐅᖅᐹᖓ ᑖᓐᓇᓗ ᐅᒃᐱᑦᓯᐊᖅᑑᓪᓗᓂ ᐱᖁᔭᓂᒃ ᒪᓕᑦᓯᐊᖅᐳᖅ, ᔫᑎᓂᓪᓗ ᓄᓇᖃᑎᖏᓐᓂᑦ ᐱᓪᓗᕆᒃᑐᖁᑕᐅᔪᖅ. 
13ᑖᓐᓇ ᕾᒐᒥ ᓴᓂᓐᓂ ᓇᖏᖅᓗᓂ ᐅᖃᐅᑎᕚᖓ, ‘ᖃᑕᓐᖑᑏᒃ ᓴᐅᓗᓰ, ᑕᐅᑐᓕᕆᑦ!’ ᑕᕝᕙᑦᓮᓐᓇᖅᓗ ᑕᐅᑐᓕᖅᐳᖓ ᑖᓐᓇᓗ ᑕᑯᓪᓗᒍ. 
14ᐅᖃᐅᑎᕚᖓᓗ, ‘ᓯᕗᓕᕕᓂᑦᑕ ᒎᑎᖓᑕ ᓂᕈᐊᕐᖕᒪᑎᑦ ᖃᐅᔨᖁᓪᓗᓂᑎᑦ ᐱᔪᒪᔭᖓᓂᒃ, ᖃᐅᔨᖁᓪᓗᑎᓪᓗ ᓇᓛᒎᑦᓯᐊᖅᑐᑐᐊᖑᔪᒥᒃ, ᑐᓴᖁᓪᓗᑎᓪᓗ ᐅᖃᐅᓯᕐᖕᓂᒃ ᓇᖕᒥᓂᖅ ᐅᖃᐅᓯᕆᔭᖏᓐᓂᒃ; 
15ᑖᑦᓱᒪ ᓇᓗᓁᖅᓯᔨᒋᓂᐊᖅᐹᑎᑦ ᐃᓄᓕᒫᓄᑦ, ᑕᑯᓯᒪᔭᕐᖕᓂᒃ ᑐᓴᖅᓯᒪᔭᕐᖕᓂᒡᓗ. 
16ᒫᓐᓇᓕ ᓱᓇᒦᒃ ᐅᑕᖅᑭᕖᑦ? ᒪᑭᓪᓗᑎᑦ ᐹᑉᑎᑕᐅᓕᕆᑦ, ᐊᔪᕐᖕᓂᑎᑦ ᐲᖅᑕᐅᖁᓪᓗᒋᑦ, ᔩᓱᓯᓗ ᑐᒃᓯᐊᖅᕕᒋᓕᕈᒃ.’”
17“ᔪᕉᓴᓚᒧᑦ ᐅᑎᕋᒪ ᑐᒃᓯᐊᖅᕕᒡᔪᐊᒥ ᑐᒃᓯᐊᖅᑎᓪᓗᖓ ᐃᓱᒪᒃᑯᑦ ᑎᒥᓐᓃᑦᓱᓐᓁᓚᐅᖅᐳᖓ. 
18ᐊᑕᓂᖅᓗ ᑕᑯᓚᐅᖅᐸᕋ ᐅᖃᖅᑐᖅ, ‘ᑐᐊᕕᖅᓗᑎᑦ ᔪᕉᓴᓚᒥᑦ ᐊᐅᓪᓚᕆᑦ, ᑕᕝᕙᓂ ᓄᓇᓕᖕᓂ ᐅᕙᓐᓂᒃ ᐅᖃᐅᓯᖃᕐᖕᓂᑎᑦ ᐃᓚᓕᐅᖅᑕᐅᓂᐊᖏᒻᒪᑕ.’ 
19ᑭᐅᕙᕋᓗ, ‘ᐊᑕᓃᖅ ᐃᓄᐃᑦ ᑖᒃᑯᐊ ᖃᐅᔨᒪᕗᑦ, ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖏᓐᓄᑦ ᐃᑎᖅᐸᓚᐅᕋᒪ ᑎᒍᔭᐅᑎᑦᓯᔭᖅᑐᖅᓗᖓ ᐊᓇᐅᓕᖅᑕᐅᑎᑦᓯᔪᒪᓪᓗᖓᓗ ᐃᓕᖕᓄᑦ ᐅᒃᐱᖅᑐᓂᒃ. 
20ᐃᓄᖁᑏᓪᓗ ᓯᑎᐹᓇᓯ ᑐᖁᑕᐅᑎᓪᓗᒍ ᓴᓂᐊᓂ ᓇᖏᓚᐅᖅᐳᖓ, ᑐᖁᑕᐅᓂᖓᓗ ᓈᒻᒪᒋᓪᓗᒍ, ᑐᖁᑦᓯᔪᓪᓗ ᐊᓐᓄᕌᖏᑦ ᑲᒪᒋᓚᐅᖅᐸᒃᑲ.’ 
21ᐊᑕᓂᐅᓪᓗ ᐅᖃᐅᑎᓚᐅᖅᐹᖓ, ‘ᐊᐅᓪᓚᓕᕆᑦ; ᑎᓕᔪᒪᒐᒃᑭᑦ ᐅᖓᓯᒃᑐᒧᑦ ᔫᑎᐅᖏᑦᑐᓄᑦ.’”
22ᐃᓄᐃᓪᓕ ᐸᐅᓗᓯᒥᒃ ᓈᓚᑦᓯᐊᖅᐳᑦ; ᐅᖃᐅᓯᕆᔭᖏᓪᓕ ᑭᖑᓪᓕᖅᐹᑦ ᐱᑦᔪᑎᒋᓪᓗᒋᑦ, ᕾᒐᓛᓕᖅᐳᑦ, “ᑖᓐᓇ ᑐᖁᑕᐅᓕ, ᑍᒤᑦᑐᖅ ᐃᓅᔪᒃᓴᐅᖏᒻᒪᕆᒃᐳᖅ ᓄᓇᒥ.” 
23ᐃᓄᐃᓪᓕ ᓂᐱᓕᐊᓘᓕᖅᐳᑦ ᐊᓐᓄᕌᒥᖕᓂᒡᓗ ᓄᓗᕋᐅᑎᖃᖅᓗᑎᒃ ᓴᓂᕐᖕᓂᒡᓗ ᖁᒻᒧᑦ ᐃᒋᐅᖅᑬᓪᓗᑎᒃ, 
24ᕉᒪᒥᐅᑦ ᐅᓇᑕᖅᑐᒃᓴᖏᑕ ᐊᖓᔪᖅᑳᖓᑦᑕ ᐸᐅᓗᓯ ᐅᓇᑕᖅᑐᒃᓮᑦ ᐃᒡᓗᖓᓄᑦ ᐃᑎᖅᑕᐅᖁᓕᖅᐹ, ᑏᒐᖅᑐᖅᑕᐅᖁᕚᓗ, ᑐᑭᓯᓇᓱᐊᖅᕕᐅᖁᓪᓗᒍᓗ ᓱᖕᒪᑦ ᐃᓄᖕᓄᑦ ᐅᐃᒪᔮᕈᑕᐅᖕᒪᖔᑦ. 
25ᕿᓚᒃᓱᕐᖕᒪᑦᔪᒡᓕ ᑏᒐᖅᑐᕐᖕᓂᐊᖅᓗᒍ, ᐅᓇᑕᖅᑐᒃᓴᓄᑦ ᐊᖓᔪᖅᑳᖑᔪᖅ ᓴᓂᒥᓂ ᓇᖏᖅᑐᖅ ᐸᐅᓗᓯᐅᑉ ᐅᖃᐅᑎᕚ, “ᐱᖁᔭᓂᒃ ᒪᓕᒐᔭᖅᐱᓰ? ᕉᒪᒥᐅᖑᖃᑕᐅᔪᖅ ᑏᒐᖅᑐᖅᑕᐅᒃᐸᑦ ᐃᖅᑲᖅᑐᖅᑕᐅᓚᐅᖅᑎᓐᓇᒍᓘᓐᓃᑦ.”
26ᐅᓇᑕᖅᑐᒃᓴᓄᑦ ᐊᖓᔪᖅᑳᑉ ᑕᒪᓐᓇ ᑐᓴᕋᒥᐅᒃ, ᐅᓇᑕᖅᑐᒃᓮᑦ ᐊᖓᔪᖅᑳᖓᑦ ᐅᖃᐅᑎᔭᖅᑐᖅᐹ, ᐊᐱᕆᓪᓗᓂᐅᒡᓗ, “ᖃᓄᖅᓕ ᐱᓂᐊᓕᖅᐲᑦ? ᑖᓐᓇ ᐊᖑᑦ ᑎᒍᔭᕗᑦ ᕉᒪᒥᐅᖑᖕᒪᑦ.”
27ᑕᕝᕙ ᐅᓇᑕᖅᑐᒃᓮᑦ ᐊᖓᔪᖅᑳᖓᑦ ᐸᐅᓗᓯᒧᑦ ᐂᓪᓗᓂ ᐊᐱᕆᕚ, “ᐅᖃᐅᑎᓚᐅᓐᖓ, ᕉᒪᒥᐅᖑᕖᑦ?”
28ᐅᓇᑕᖅᑐᒃᓮᑦ ᐊᖓᔪᖅᑳᖓᑦ ᐅᖃᓕᖅᐳᖅ, “ᑮᓇᐅᔭᓂᒃ ᐅᓄᖅᑐᐊᓗᖕᓂᒃ ᐊᑭᓖᓚᐅᖅᐳᖓ ᕉᒪᒥᐅᓐᖑᕋᓱᐊᖅᓗᖓ.”
29ᑖᒃᑯᐊᓕ ᐸᐅᓗᓯᒥᒃ ᐊᐱᖅᓱᕐᖕᓂᐊᖅᑲᐅᔪᑦ ᑕᕝᕔᓐᓇᖅ ᕿᒪᕉᑎᕗᑦ; ᐅᓇᑕᖅᑐᒃᓮᓪᓗ ᐊᖓᔪᖅᑳᖓᑦ ᓯᕘᕋᓕᖅᐳᖅ, ᐸᐅᓗᓯ ᕉᒪᒥᐅᑕᐅᑎᓪᓗᒍ ᑎᒍᔭᐅᑎᓚᐅᕋᒥᐅᒃ ᕿᓚᒃᓱᑕᐅᑎᓪᓗᒍᓗ.
30ᖃᐅᑎᓪᓗᒍ ᐅᓇᑕᖅᑐᒃᓮᑦ ᐊᖓᔪᖅᑳᖓᑦ ᑐᑭᓯᑦᓯᐊᕈᒪᒐᒥ ᓱᖕᒪᑦ ᐸᐅᓗᓯ ᐸᓯᔭᐅᖕᒪᖔᑦ ᔫᑎᓄᑦ, ᕿᓚᒃᓱᖅᓯᒪᑦᔪᑎᖏᑦ ᐲᖅᑕᐅᖁᕔᑦ ᑐᓂᕐᕈᓯᖅᑎᑦᓯᔩᓪᓗ ᐊᖓᔪᖅᑳᖏᑦ ᔫᑎᓪᓗ ᐃᖅᑲᖅᑐᐃᔨᖅᔪᐊᖏᑦ ᑲᑎᖁᕔᑦ. ᐸᐅᓗᓯᓗ ᑖᒃᑯᐊ ᓵᖓᓐᓄᐊᖅᑎᑉᐹ.
