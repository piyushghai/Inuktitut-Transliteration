1“ᐊᕐᕌᒍᑦ 7-ᑦ ᐊᓂᒍᕌᖓᑕ ᑍᒪᓐᖓᑦ ᐃᓕᑦᓯᓐᓄᑦ ᐊᑭᓕᒃᓴᖃᖅᑐᓕᒫᑦ ᐊᑭᓕᒃᓴᖏᑦ ᐊᑭᓕᒃᓴᐅᔪᓐᓁᖅᑎᑕᒃᓴᕆᕙᓯ. 
2ᐃᒫᒃ ᑕᒪᓐᓇ ᐋᖅᑭᒃᓯᒪᔪᒃᓴᐅᕗᖅ. ᑮᓇᐅᔭᓂᒃ ᐊᑐᖅᑎᑦᓯᓯᒪᔪᓕᒫᑦ ᐄᓴᕅᓕᐅᖃᑎᒥᓄᑦ ᐊᑭᓕᒃᓴᖏᓐᓂᒃ ᐊᑭᓕᒃᓴᐅᔪᓐᓁᖅᑎᑦᓯᔪᒃᓴᐅᕗᖅ; ᑮᓇᐅᔭᓂᒃ ᐊᑭᓕᐅᑎᔪᒃᓴᓂᒃ ᑲᑎᑦᓯᓇᓱᐊᖅᑐᒃᓴᐅᓐᖏᓚᖅ; ᐊᑕᓂᐅᑉ ᓇᖕᒥᓂᖅ ᐊᑭᓕᒃᓴᐅᔪᓐᓁᖁᓯᒪᓕᖅᑕᖓᓂᒃ. 
3ᓄᓇᖃᑎᑐᖃᕆᓐᖏᑕᑦᓯᓕ ᐊᑭᓕᒃᓴᖏᓐᓂᒃ ᑲᑎᑦᓯᔪᓐᓇᖅᐳᓯ ᐊᑭᓕᐅᑎᔪᒃᓴᓂᒃ, ᑭᓯᐊᓂᓕ ᐃᓕᑦᓯ ᓇᖕᒥᓂᖅ ᐃᓅᖃᑎᓪᓚᕆᑦᓯ ᐃᓕᑦᓯᓐᓄᑦ ᐊᑭᓕᒃᓴᖏᓐᓂᒃ ᐊᑭᓕᖅᑕᐅᔪᒪᒧᑦ ᑲᑎᑦᓯᓇᓱᒃᑐᒃᓴᐅᓐᖏᓚᓯ.
4ᐊᑕᓂᐅᑉ ᒎᑎᑦᓯ ᓮᒻᒪᖅᑎᓐᓂᐊᖅᐹᓯ ᑕᒫᓂ ᓄᓇᒥ ᐃᓕᑦᓯᓐᓄᑦ ᑐᓂᓯᒪᔭᖓᓂ ᓄᓇᖃᖅᑎᓪᓗᓯ. ᓇᖕᒥᓂᖅᓕ ᐃᓅᖃᑎᓯ ᐊᔪᖅᓴᓗᐊᖅᑐᖃᕐᖕᓂᐊᓐᖏᓚᑦ 
5ᑖᓐᓇ ᓈᓚᖕᓂᐊᕈᑦᓯᐅᒃ ᐊᑐᖅᑕᐅᖁᔭᓕᒫᖏᓐᓂᒡᓗ ᐊᑐᕋᓱᑦᓯᐊᕈᑦᓯ ᐅᓪᓗᒥ ᐃᓕᑦᓯᓐᓄᑦ ᐱᖁᔨᑦᔪᑎᒋᔭᓐᓂᒃ. 
6ᑕᕝᕙ ᐊᑕᓂᐅᑉ ᒎᑎᑦᓯ ᓮᒻᒪᖅᑎᓐᓂᐊᖅᐹᓯ, ᑕᒪᓐᓇ ᐊᖏᕈᑎᒋᓯᒪᖕᒪᒍ. ᐃᓅᖃᑎᒌᒡᔪᐊᓄᑦ ᐅᓄᖅᑐᓄᑦ ᑮᓇᐅᔭᑦᓯᓐᓂᒃ ᐊᑐᖅᑕᐅᑎᑦᓯᔪᒫᖅᐳᓯ, ᑭᓯᐊᓂᓕ ᓇᓪᓕᐊᓐᓂᓪᓘᓐᓃᑦ ᐊᑐᖅᑐᐊᕆᐊᖃᕈᒫᓐᖏᓚᓯ; ᐃᓅᖃᑎᒌᒡᔪᐊᓂᒃ ᐅᓄᖅᑐᓂᒃ ᐊᐅᓚᑦᓯᔪᒫᖅᐳᓯ, ᑭᓯᐊᓂᓕ ᐃᓅᖃᑎᒌᒡᔪᐊᓄᑦ ᓇᓪᓕᐊᓐᓄᓪᓘᓐᓃᑦ ᐊᐅᓚᑕᐅᔪᒫᓐᖏᓚᓯ.
7ᓄᓇᓖᓪᓕ ᓇᓪᓕᐊᓐᓂᑐᐃᓐᓇᖅ ᓄᓇᒥ ᐊᑕᓂᐅᑉ ᒎᑎᑦᓯ ᑐᓂᓯᒪᔭᖓᓂ ᐃᓕᑦᓯᓐᓄᑦ ᐄᓴᕅᓕᒥᐅᖑᖃᑎᑦᓯᓐᓂᒃ ᐊᔪᖅᓴᖅᑐᖃᖅᐸᑦ, ᐃᒻᒥᓂᒃ ᑭᓯᐊᓂ ᐃᓱᒪᒋᓂᕐᖕᒧᑦ ᐃᑲᔪᖅᑍᓕᒪᔪᒃᓴᐅᓐᖏᓚᑎᑦ. 
8ᐃᑲᔪᖅᑍᓕᒪᓂᐊᕐᖕᓇᒍ ᐊᑐᖅᑎᑕᒃᓴᕆᕙᑦ ᓈᒻᒪᒋᔭᖏᓐᓂᒃ, ᓱᓇᑐᐃᓐᓇᐅᒐᓗᐊᖅᐸᑦ. 
9ᐅᑦᔨᖅᑐᑦᓯᐊᕆᑦᓯ, ᐱᐅᖏᑦᑐᒥᒃ ᐆᒻᒪᑎᑦᓯᓐᓂ ᐃᓱᒪᖁᓇᓯ, ᐅᖃᖅᓗᓯ, ‘ᐊᕐᕌᒍᑦ 7-ᖓ, ᐊᑭᓕᒃᓴᓂᒃ ᓴᒃᑯᐃᕕᒃ ᖃᓂᓗᐊᓕᕐᖕᒪᑦ,’ ᓈᒻᒪᒋᖏᓪᓗᒍᓗ ᖃᑕᓐᖑᑏᑦ ᑕᑯᓐᓇᖅᓗᒍ, ᑐᓂᓯᕕᒋᖏᒃᑯᕕᐅᒃ, ᐊᑕᓂᕐᖕᒧᑦ ᓂᓪᓕᐊᓕᕋᔭᕐᖕᒪᑦ ᐱᑦᔪᑎᒋᓗᑎᑦ, ᑕᕝᕙ ᐊᔪᖅᑐᓕᓯᒪᓕᕋᔭᖅᐳᑎᑦ. 
10ᑐᓂᓯᕕᒋᔭᒃᓴᕆᕙᑦ ᐊᓐᓂᕈᓱᖏᓪᓗᑎᑦ ᐱᐅᖏᑦᑐᒥᒡᓗ ᐃᓱᒪᖃᖏᓪᓗᑎᑦ ᑐᓂᓯᓕᕈᕕᑦ ᑖᑦᓱᒧᖓ; ᑕᕝᕙ ᐊᑕᓂᐅᑉ ᓮᒻᒪᖅᑎᓐᓂᐊᖅᐹᑎᑦ ᐱᓇᓱᐊᖅᑕᓕᒫᕐᖕᓂ. 
11ᐊᔪᖅᓴᖅᑐᑦ ᓄᖑᓚᐅᖅᓯᒪᓂᐊᖏᒻᒪᑕ ᓄᓇᒥ; ᑍᒤᒻᒪᑦ ᑕᕝᕙ ᐱᖁᓪᓚᕆᒃᐸᑦᓯ, ᐊᓐᓂᕈᓱᖏᓪᓗᓯ ᐃᑲᔪᕆᐊᖃᖅᐳᓯ ᖃᑕᓐᖑᑎᑦᓯᓐᓂᒃ, ᐱᖃᖏᑦᑐᓂᒃ ᐊᔪᖅᓴᖅᑐᓂᒡᓗ ᓄᓇᒥ.”
12“ᐄᑉᕉᒥᒃ ᖃᑕᓐᖑᑎᖕᓂᒃ ᐊᖑᒻᒥᒃ ᐊᕐᖕᓇᒥᒡᓘᓐᓃᑦ, ᓯᐊᓛᖅᑖᕆᓗᒍ ᓂᐅᕕᕈᕕᑦ, ᑖᑦᓱᒪ ᐱᔨᑦᓯᖅᑕᒃᓴᕆᕚᑎᑦ ᐊᕐᕌᒍᓂᒃ ᐱᖓᓲᔪᖅᑐᓂᒃ, ᐊᕐᕌᒍᓪᓕ 7-ᖓᓐᓂ, ᑕᕝᕙ ᕿᓚᕈᑦᔮᖅᑕᒃᓴᕆᕙᑦ ᐃᓕᖕᓂᑦ. 
13ᕿᓚᕈᑦᔮᕈᕕᐅᒡᓕ, ᓱᓇᖃᖅᑎᓐᓇᒍ ᐊᐅᓪᓚᖅᑎᑕᒃᓴᕆᓐᖏᓚᑦ. 
14ᐊᓐᓂᕈᓱᖏᓪᓗᑎᑦ ᑐᓂᓯᕕᒋᔭᒃᓴᕆᕙᑦ ᓰᐱᖁᑎᖕᓂᑦ, ᓂᐊᖂᔭᒃᓴᖁᑎᖕᓂᓪᓗ ᐃᕖᔧᕕᖕᒥᑦ ᐱᔪᓂᒃ, ᐅᐂᓂᒃᓴᖁᑎᖕᓂᓪᓗ; ᐊᑕᓂᐅᑉ ᐃᓕᖕᓄᑦ ᓮᒻᒪᖅᑎᑦᓯᑦᔪᑎᒋᓯᒪᔭᖏᑦ ᒪᓕᒡᓗᒋᑦ, ᑐᓂᓯᕕᒋᔭᒃᓴᕆᕙᑦ. 
15ᐃᖅᑲᐅᒪᔭᕆᐊᖃᕋᑦᓯ ᐃᓕᑦᓯᑦᑕᐅᖅ ᓯᐊᓛᖑᓚᐅᕐᖕᒥᒐᑦᓯ ᓄᓇᒥ ᐃᑦᔨᑉᑎᒥ, ᐊᑕᓂᐅᓪᓕ ᒎᑎᑦᓯ ᑕᕝᕙᓐᖓᑦ ᐊᓂᑎᓚᐅᕐᖕᒪᓯ; ᑍᒤᒻᒪᑦ ᐱᖁᔭᒥᒃ ᑕᒪᑐᒥᖓ ᒫᓐᓇ ᒪᓕᒐᒃᓴᓕᐅᖅᐸᑦᓯ.
16ᓯᐊᓛᑦᓯᓕ ᐅᖃᐅᑎᒃᐸᓯ, ‘ᐃᓕᑦᓯᓐᓂᑦ ᓅᒍᒪᓐᖏᓚᖓ’; ᐅᖓᓕᕐᖕᓂᕐᖕᒥᓄᑦ ᐃᓕᖕᓂᒃ ᐃᒡᓗᒥᐅᖃᑎᖕᓂᒡᓗ, ᐃᓂᖃᑦᓯᐊᕐᖕᓂᕐᖕᒥᓄᑦ ᐃᓕᑦᓯᓐᓂ. 
17ᑕᕝᕙ ᐳᑐᓯᑦᔪᑎᒥᒃ ᐱᔪᒃᓴᐅᕗᓯ ᐃᒡᓗᑦᓯ ᐅᒃᑯᐊᖓᓄᐊᖅᑕᒃᓴᕆᕙᑦ ᓯᐅᑎᖓ ᑲᐱᖃᓯᐅᑦᔭᒃᓴᕆᕙᑦ ᐅᒃᑯᐊᒧᑦ, ᑕᕝᕙ ᑍᒪᓐᖓᓕᒫᖅ ᓯᐊᓛᕆᓕᕋᔭᖅᐸᑦ ᐃᓅᓯᖓ ᓈᓗᒍ. ᐊᕐᖕᓇᖅᑕᐅᖅ ᓯᐊᓛᖅ ᑍᒫᑦᓮᓐᓇᖅ ᐱᓂᐊᖅᕕᒋᔭᒃᓴᕆᕙᑦ. 
18ᐊᒃᓱᕈᕐᖕᓇᓗᐊᖅᑐᒃᓴᐅᓐᖏᓚᖅ ᐃᓕᑦᓯᓐᓄᑦ, ᓯᐊᓛᕆᔭᕐᖕᓂᒃ ᓯᐊᓛᖑᔪᓐᓃᖅᑎᑦᓯᒍᕕᑦ; ᑖᑦᓱᒪ ᐱᔨᑦᓯᖅᕕᒋᓯᒪᖕᒪᑎᑦ ᐊᕐᕌᒍᓂᒃ ᐱᖓᓲᔪᖅᑐᓂᒃ ᐃᖅᑲᓁᔭᖅᑎᑦᓯᒐᔭᕈᕕᑦ ᐊᕝᕙᓪᓗᐊᖓᓂᒃ ᐱᓇᓱᐊᕐᖕᓂᖅᓴᐅᓯᒪᖕᒪᑦ.+ ᑍᒤᓕᐅᕈᕕᑦ, ᐊᑕᓂᐅᑉ ᒎᑎᕕᑦ ᓮᒻᒪᖅᑎᓐᓂᐊᖅᐹᑎᑦ ᑕᒤᑎᒍᑦ ᐱᓇᓱᐊᕐᖕᓂᕆᔭᒃᑯᑦ.”
19“ᓴᓂᖅᕔᓯᒪᖃᑦᑕᖅᑐᒃᓴᐅᕗᓯ ᐊᑕᓂᕐᖕᒧᑦ ᒎᑎᑦᓯᓄᑦ ᑐᓂᕐᕈᑎᒃᓴᓕᒫᓂᒃ ᐊᖑᑎᓂᒃ ᐃᕐᖕᓂᐊᕆᔭᐅᖄᖅᓯᒪᔪᓂᒃ ᐃᒻᒧᒃᓯᐅᒐᖁᑎᑦᓯᓐᓄᑦ ᓰᐲᖁᑎᑦᓯᓐᓄᓪᓗ; ᑕᒪᒃᑯᐊ ᐃᒻᒧᒃᓯᐅᒊᑦ ᐃᕐᖕᓂᐊᖑᖅᑳᖅᓯᒪᔪᑦ ᐱᓇᓱᐊᕈᑎᒋᔭᒃᓴᕆᓐᖏᓚᓯ, ᓰᐲᓪᓗ ᐃᕐᖕᓂᐊᖑᖅᑲᖅᓯᒪᔪᑦ ᓴᓕᔭᒃᓴᕆᓇᒋᑦ. 
20ᑕᒪᒃᑯᐊᓕ ᐊᕐᕌᒍᑕᒫᑦ ᑍᒤᑦᑐᑦ ᓂᕆᔭᒃᓴᕆᕙᓯ, ᐃᓚᓯ ᐃᓚᒋᓗᒋᑦ ᐊᑕᓂᐅᑉ ᒎᑎᑦᓯ ᓵᖓᓂ ᑐᒃᓯᐊᖅᕕᖕᒥ. 
21ᐃᕐᖕᓂᐊᕆᔭᐅᖄᖅᓯᒪᔪᖅᓕ ᑕᖅᓴᖃᖅᐸᑦ, ᐱᓱᒍᓐᓇᑦᓯᐊᖏᑉᐸᓪᓘᓐᓃᑦ ᐅᕝᕙᓗ ᑕᐅᑐᖏᑉᐸᑦ, ᐅᕝᕙᓗ ᐊᓯᐊᒍᑦ ᐃᓕᖅᑯᓯᖅᓱᖏᑉᐸᑦ, ᑕᒪᒃᑯᐊ ᑍᒤᑦᑐᑦ ᑐᓂᕐᕈᑎᒋᔭᒃᓴᕆᓐᖏᓚᓯ ᐊᑕᓂᕐᖕᒧᑦ ᒎᑎᑦᓯᓐᓄᑦ. 
22ᑍᒤᑦᑐᓪᓕ ᓂᖅᔪᑏᑦ ᐊᖏᕐᕋᑦᓯᓐᓂ ᓂᕆᔪᓐᓇᖅᐸᓯ; ᐅᒃᐱᕐᖕᓂᒃᑯᑦ ᓴᓗᒪᓂᕋᖅᑕᐅᒐᓗᐊᖅᐸᑦ ᓴᓗᒪᓂᕋᖅᑕᐅᖏᑉᐸᓪᓘᓐᓃᑦ, ᓂᕆᔭᒃᓴᕆᕙᓯ, ᑐᑐᖓᔪᒥᒃ ᑐᒃᑑᔮᖅᑐᒥᒡᓘᓐᓃᑦ ᓂᕆᒐᔭᕐᖕᓂᑦᓯᑐᑦ. 
23ᐊᐅᖏᓪᓕ ᓂᕆᔭᐅᔪᒃᓴᐅᓐᖏᓚᑦ; ᒪᓂᖅᑲᒧᓪᓕ ᑯᕕᔭᒃᓴᕆᕙᓯ ᐃᒥᖅᑎᑐᑦ.”
