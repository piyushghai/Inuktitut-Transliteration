1ᒎᑎᐅᑉ ᐊᓂᕐᖕᓂᖓ ᐊᔭᕅᐊᒧᐊᖅᐳᖅ ᐅᐱᑎᐅᑉ ᐃᕐᖕᓂᖓᓄᑦ. 
2ᐂᓴᓗ ᐸᕐᕆᐊᓕᖅᐹ, ᑲᑎᒐᒥᐅᒡᓗ ᐅᖃᐅᑎᕚ, “ᐂᓵ ᓈᓚᓐᖓ, ᔫᑕᒥᐅᓕᒫᑦ ᐱᑦᔭᒥᓂᒃᑯᓕᒫᓪᓗ: ᐊᑕᓂᐅᑉ ᐃᓚᒋᕚᓯ, ᑖᑦᓱᒪᓃᓐᓂᑦᓯᓐᓂ. ᕿᓂᕈᑦᓯᐅᒃ ᓇᓂᓂᐊᖅᐸᓯ, ᕿᒪᒍᑦᓯᐅᒃ ᑖᑦᓱᒪᑦᑕᐅᖅ ᕿᒪᖕᓂᐊᕆᕚᓯ. 
3ᐄᓴᕅᓕᒥᐅᑦ ᐊᑯᓂᐊᓗᒃ ᒎᑎᒥ ᓱᓕᔪᒦᓚᐅᖏᒻᒪᑕ, ᑐᓂᕐᕈᓯᖅᑎᑦᓯᔨᒥᒡᓗ ᐃᓕᓮᔨᖃᕋᑎᒃ, ᐱᖁᔭᖃᕋᑎᒡᓗ; 
4ᕿᒃᓵᖕᓇᖅᑐᒃᑰᓕᕋᖕᒥᒃ ᓵᒋᐊᓚᐅᖅᐳᖅ ᐊᑕᓂᕐᖕᒧᑦ, ᐄᓴᕅᓕᐅᑉ ᒎᑎᖓᓄᑦ, ᕿᓂᓕᕋᒥᑦᔪᒃ, ᓇᓂᓚᐅᖅᐹᑦ. 
5ᑍᑦᓱᒪᓂᐅᑎᓪᓗᒍ ᐃᓱᒫᓗᓇᖏᑦᑐᒥ ᐱᔪᖃᕈᓐᓇᓚᐅᓐᖏᓚᖅ ᐊᓂᔪᓄᑦ ᐃᑎᖅᑐᓄᓪᓘᓐᓃᑦ, ᐊᑲᐅᖏᑦᔪᑎᒃᓴᖅᑕᖃᓚᐅᕐᖕᒪᑦ ᐊᖏᔪᒥᒃ ᓄᓇᖃᖅᑐᓕᒫᓄᑦ. 
6ᐃᓅᖃᑎᒌᒡᔪᐊᑦ ᐃᒻᒥᖕᓄᑦ ᐊᓯᕈᖃᑦᑕᐅᑎᖃᑦᑕᓚᐅᖅᐳᑦ, ᐃᒡᓗᒐᓮᓪᓗ ᐃᒡᓗᒐᓴᐅᖃᑎᒥᖕᓄᑦ, ᒎᑎᐅᑉ ᐊᒃᓱᕈᕐᖕᓇᖅᑐᒃᑰᖅᑎᓚᐅᕐᖕᒪᒋᑦ ᐅᖁᒤᑦᑐᒃᑯᑦ. 
7ᐃᕝᕕᓪᓕ, ᓴᐱᓕᖅᑍᓕᒋᑦ! ᐱᔪᓐᓇᕐᖕᓃᓪᓗ ᓴᓐᖐᓕᑎᑦᑍᓕᒍᒃ, ᐱᓂᐊᕐᖕᓂᑎᑦ ᐊᑭᓕᖅᑕᐅᔪᒫᕐᖕᒪᑕ.”
8ᐂᓴᐅᑉ ᑕᒪᓐᓇ ᑐᓴᕋᒥᐅᒃ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐊᔭᕅᐊᑉ ᐅᐱᑎᐅᑉ ᐃᕐᖕᓂᖓᑕ ᐅᖃᐅᓯᕆᔭᖏᑦ, ᓴᐱᕈᓐᓂᖅᐳᖅ, ᒎᑎᓐᖑᐊᓪᓗ ᓇᕐᕈᓇᖅᑐᑦ ᐲᔭᖅᐰᑦ ᓄᓇᓕᓕᒫᓂᑦ ᔫᑕᒥ ᐱᑦᔭᒥᓂᒥᓗ ᐃᒡᓗᒐᓴᖕᓂᓗ ᓇᒡᕚᖅᑕᖅᕕᒋᓚᐅᖅᑕᒥᓂ ᐃᕗᕅᒥᐅᑦ ᖃᖅᑲᖏᓐᓂᑦ, ᐊᑕᓂᐅᓪᓗ ᑐᓂᕐᕈᓯᖅᕕᖁᑎᖓ ᓴᓇᒋᐊᖅᓗᒍ ᐅᑎᖅᑎᑉᐹ ᐊᑕᓂᐅᑉ ᐃᒡᓗᖓᑕ ᑐᖅᓲᖑᔭᖓᑕ ᓯᕗᕌᓄᑦ.
9ᔫᑕᒃᑯᓕᒫᓪᓗ ᐱᑦᔭᒥᓂᒃᑯᓕᒫᓪᓗ ᑲᑎᖁᕔᑦ, ᐃᕗᕅᒥᓗ, ᒫᓇᓯᒥ, ᓯᒥᐅᓂᒥᓗ ᓄᓇᓖᑦ, ᐅᓄᖅᑐᖅᔪᐊᓪᓗ ᐄᓴᕅᓕᒥᐅᑦ ᑕᕝᕗᓐᖓᕆᕗᑦ ᑕᑯᒐᒥᒃ ᐊᑕᓂᐅᑉ ᑖᑦᓱᒪ ᒎᑎᖓᑕ ᐃᓚᒋᖕᒪᒍ. 
10ᔪᕉᓴᓚᒥ ᑲᑎᕗᑦ ᑕᖅᑮᑦ ᐱᖓᔪᐊᓐᓂ ᐂᓴ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᐊᕐᕌᒍᓂᒃ 15-ᓂᒃ. 
11ᐊᑕᓂᕐᖕᒧᑦ ᑐᓂᕐᕈᓯᖅᐳᑦ ᐅᓪᓗᒥ ᑕᕝᕙᓂ, ᓇᒡᕚᖅᑖᕕᓂᕐᖕᒥᖕᓂᒃ ᐃᒻᒧᒃᓯᐅᒊᑦ ᐊᖑᓴᓪᓗᖏᓐᓂᒃ 700-ᓂᒃ ᓰᐱᓂᒡᓗ 7,000-ᓂᒃ. 
12ᐊᖏᖃᑎᒌᒃᐳᓪᓗ ᐊᑕᓂᕐᖕᒥᒃ ᓯᕗᓕᖏᑕ ᒎᑎᖓᓂᒃ ᖃᐅᔨᓇᓱᖃᑦᑕᕈᒪᓪᓗᑎᒃ, ᐆᒻᒪᑎᒥᖕᓄᑦ ᑕᕐᖕᓂᕐᖕᒥᖕᓄᓪᓗ ᐃᓘᓐᓈᓄᑦ. 
13ᓇᓪᓕᐊᓪᓗ ᐊᑕᓂᕐᖕᒥᒃ ᖃᐅᔨᓇᓱᐊᖃᑦᑕᕈᒪᖏᑦᑐᖅ ᐄᓴᕅᓕᐅᑉ ᒎᑎᖓᓂᒃ, ᑐᖁᑕᐅᔪᒃᓴᐅᕗᖅ, ᐃᓅᓱᒃᑑᒐᓗᐊᖅᐸᑦ ᐃᓄᑐᖃᐅᒃᐸᓪᓘᓐᓃᑦ, ᐊᖑᑕᐅᒃᐸᑦ ᐊᕐᖕᓇᐅᒃᐸᓪᓘᓐᓃᑦ. 
14ᐊᖏᒻᒪᕆᒡᓗᑎᒡᓗ ᐅᖃᕕᒃᐳᑦ ᐊᑕᓂᕐᖕᒧᑦ ᓂᐱᖅᑯᖅᑐᓪᓗᑎᒃ, ᕾᒐᓛᖅᓗᑎᒃ, ᑎᑦᑐᓚᐅᓯᔭᖅᓗᑎᒡᓗ, ᐊᖑᓴᓪᓗᐃᓪᓗ ᓇᒡᔪᖏᓐᓄᑦ ᑎᑦᑐᓛᖅᓗᑎᒃ. 
15ᔫᑕᒥᐅᓕᒫᓪᓗ ᖁᕕᐊᓱᒃᐳᑦ ᐅᖃᕕᒃᓗᑎᒃ ᐊᖏᕈᑎᒋᔭᒥᖕᓂᒃ; ᐊᖏᒻᒪᕆᓚᐅᕋᒥᒃ ᐆᒻᒪᑎᒥᖕᓄᑦ ᐃᓘᓐᓈᓄᑦ, ᖃᐅᔨᓇᓱᓚᐅᕋᒥᑦᔪᒡᓗ ᐱᔪᓐᓇᕐᖕᓂᓕᒫᒥᖕᓄᑦ, ᓇᓂᓚᐅᕋᒥᑦᔪᒡᓗ, ᐊᑕᓂᐅᓪᓗ ᐸᒡᕕᓴᒃᑕᐅᑎᓚᐅᓐᖏᓔᑦ ᐊᕙᑎᒥᐅᑕᓕᒫᖏᓐᓂᑦ.
16ᒫᑲᓗ ᐊᒡᓛᑦ ᐲᖅᑎᑉᐹ ᑯᐃᖑᓂᕐᖕᒥᑦ, ᐊᓈᓇᖓ ᓇᕐᕈᓇᖅᑐᒥᒃ ᒎᑎᓐᖑᐊᒥᒃ ᓴᓇᓚᐅᕐᖕᓂᖓᓄᑦ ᐊᓯᕋᒥᒃ ᐊᕐᖕᓇᓐᖑᐊᒥᒃ ᓇᐸᔪᒥᒃ. ᐂᓴᐅᓪᓗ ᒎᑎᓐᖑᐊᖅ ᓱᕋᒃᓗᒍ ᐅᕐᕈᑎᑉᐹ, ᓯᖁᑦᑎᖅᓗᒍᓗ, ᐃᑯᐊᓪᓚᒡᓗᒍᓗ ᑭᑐᕌᓂᐅᑉ ᑰᖓᑕ ᓴᓂᐊᓂ. 
17ᐱᓪᓚᕆᒋᔭᐅᔪᓪᓕ ᑐᒃᓯᐊᖅᕖᑦ ᐲᔭᖅᑕᐅᓚᐅᓐᖏᓚᑦ ᐄᓴᕅᓕᒥ. ᑍᒤᒃᑲᓗᐊᕐᖕᒪᑦ ᐂᓴ ᐆᒻᒪᑎᒥᒍᑦ ᓇᓛᒎᖏᓐᓇᓚᐅᖅᐳᖅ ᐃᓅᓯᓕᒫᒥᓂ. 
18ᒎᑎᐅᓪᓗ ᐃᒡᓗᖓᓄᑦ ᐃᑎᖅᑎᑦᓯᓚᐅᖅᐳᖅ ᐊᑖᑕᖓᑕ ᐊᐰᔭᐅᑉ ᐃᑦᔪᕐᖕᓁᑎᓚᐅᖅᑕᖏᓐᓂᒃ ᐃᒻᒥᓂᒡᓗ ᐃᑦᔪᕐᖕᓁᑎᓚᐅᖅᑕᒥᓂᒃ ᑐᓂᓪᓗᒋᓪᓗ ᒎᑎᒧᑦ, ᓯᐅᓪᕕᕇᑦ ᒎᓗᐃᓪᓗ, ᓂᕿᓕᕆᐅᑏᓪᓗ. 
19ᐅᓇᑕᕐᖕᓂᖃᓚᐅᓐᖏᓚᖅ ᐊᕐᕌᒍᐃᑦ 35-ᑦ ᓈᓪᓗᒋᑦ ᐂᓴ ᐊᖓᔪᖅᑳᖅᔪᐊᖑᑎᓪᓗᒍ.
