1ᐅᑯᐊ ᐅᖃᐅᓰᑦ ᐃᓂᖅᑎᕆᔪᑦ ᑍᕆᒥᐅᓂᒃ ᐱᑦᔪᑎᖃᖅᐳᑦ, ᕿᒃᓵᖕᓂᕐᖕᒧᑦ ᓂᓪᓕᐊᒋᑦᓯ, ᐅᒥᐊᖅᑐᖅᑎᐅᔪᓯ ᑖᕐᓯᓯᒥᐅᑦ ᑕᕆᐅᖅᔪᐊᕐᖕᒥ! ᑐᓚᒃᑕᖅᕕᒋᕙᒃᑕᓯ ᑍᕆᒥᐅᑦ ᐊᓯᕈᖅᓯᒪᖕᒪᑕ: ᐃᒡᓗᖏᑦ ᐅᒥᐊᖅᔪᐊᓄᓪᓗ ᐅᓯᓕᖅᓱᖅᕕᖏᑦ ᓯᖁᑦᑎᖅᓯᒪᓕᖅᐳᑦ, ᐅᒥᐊᖅᔪᐊᓯ ᓮᐸᕋᓯᒥᑦ ᐅᑎᖅᐸᓪᓕᐊᓕᖅᑎᓪᓗᒋᑦ ᑐᓴᓚᐅᖅᐳᓯ. 
2ᓂᐱᖅᑯᖅᑐᓗᓯ ᕿᐊᓕᕆᑦᓯ, ᓮᑐᓂᒥᑦ ᓂᐅᕕᖅᑎᐅᔪᓯ! ᐃᓕᑦᓯᓐᓂᒃ ᐱᔨᑦᓯᖅᑐᓂᒃ ᑎᓕᓯᕙᒃᑐᓯ. 
3ᑕᕆᐅᖅᔪᐊᖅ ᐃᑳᖅᓗᒍ, ᓂᐅᕕᕆᐊᖅᓗᓯ ᓂᐅᕐᕈᑎᖃᕆᐊᖅᑐᖅᓗᓯᓗ ᓂᐊᖂᔭᒃᓴᒥᒃ ᐃᑦᔨᑉᑎᒥᑦ ᐱᕈᕐᖕᓂᑯᓂᒃ ᐃᓅᖃᑎᒌᒡᔪᐊᓄᓪᓗ ᓇᒧᑐᐃᓐᓇᖅ ᓂᐅᕕᕋᖅᑎᑦᓯᕙᒃᑐᓯ. 
4ᓮᑐᓂᒥ ᐃᒡᓗᒐᓴᒡᔪᐊᖃᖅᑐᓯ ᑲᓐᖑᓇᖅᑐᒥᒃ ᐊᑐᖅᐳᓯ! ᑕᕆᐅᑉ ᐃᒪᖅᔪᐊᓪᓗ ᐃᑎᔪᑦ ᓇᕐᕈᒋᓪᓗᓯ ᐅᖃᖅᐳᑦ, “ᕿᑐᕐᖓᖅᑖᓚᐅᖅᓯᒪᓐᖏᓚᖓ: ᐱᕈᖅᓮᓚᐅᖅᓯᒪᓇᖓᓗ ᐊᖑᑎᓂᒃ ᐊᕐᖕᓇᓂᒡᓗ.” 
5ᐃᑦᔨᑉᑎᒥᐅᑦ ᐊᒡᓛᑦ ᑲᒪᓂᐊᕈᒫᖅᐳᑦ ᐅᒡᒍᐊᕕᒡᔪᐊᖅᓗᑎᒡᓗ ᑍᕆᒥᐅᑦ ᐊᓯᕈᖅᑕᐅᓂᖓᓂᒃ ᑐᓴᓕᕈᑎᒃ. 
6ᐱᓃᓯᐊᒥᐅᑕᐅᔪᓯ ᓂᐱᖅᑯᖅᑐᓗᓯ ᕿᐊᓕᕆᑦᓯ ᑖᕐᓯᓯᒧᑦ ᐊᓐᓇᒋᐊᓕᕆᑦᓯ. 
7ᑖᒃᑯᐊᖑᕚᑦ ᐃᒡᓗᒐᓴᒡᔪᐊᕐᖕᒥᐅᑦ ᖁᕕᐊᓱᒃᐸᓚᐅᖅᑐᑦ ᑍᑦᓱᒪᓂᐊᓗᖕᓂᑦ ᐃᒡᓗᒐᓴᒡᔪᐊᖑᓕᖅᑐᑦ? ᑖᒃᑯᐊ ᑕᕝᕙ ᐃᓄᖁᑎᒥᖕᓂᒃ ᐊᐅᓪᓚᖅᑎᑦᓯᕙᓚᐅᖅᑐᑦ ᓄᓇᓕᖁᑎᑖᕆᐊᖅᑐᖅᓗᑏᒃ? 
8ᑭᓇᒧᑦ ᑕᒪᓐᓇ ᐊᓯᕈᖅᑕᐅᓇᖅᑐᖅ ᑍᕆᒥᐅᓄᑦ ᑎᑭᐅᑎᑎᑕᐅᓐᓂᖅᐹ, ᐃᒡᓗᒐᓴᒡᔪᐊᓂ ᐊᖏᓂᖅᐹᖑᔪᒧᑦ ᓂᐅᕕᕋᖅᑎᖏᑦ ᓇᒧᑐᐃᓐᓈᖅᑖᖅᑐᑦ ᐊᖓᔪᖅᑳᖅᔪᐊᓄᑦ ᐃᕐᖕᓂᕆᔭᐅᕗᑦ ᓄᓇᖅᔪᐊᓕᒫᒥ ᐅᐱᒋᔭᐅᔪᑦ? 
9ᐊᑕᓂᐅᑉ ᐊᔪᒐᖄᖏᑦᑑᑉ ᑕᒪᓐᓇ ᐃᓱᒪᓕᐊᕆᓚᐅᖅᐹ, ᐱᔪᓐᓇᕋᓱᒋᓗᐊᕐᖕᓂᖏᑦ ᓇᕐᕈᓇᖅᓯᖁᓪᓗᒋᑦ, ᐃᓄᖏᑕᓗ ᐅᐱᒋᔭᐅᓗᐊᕐᖕᓂᖏᑦ ᑕᒪᕐᖕᒥᒃ ᓇᓗᖅᑯᑎᑦᔪᑎᒃᓴᓐᖑᖁᓪᓗᒋᑦ. 
10ᑖᕐᓯᓯᐅᑉ ᓄᓇᖓᓂ ᓄᓇᓕᖁᑎᒋᔭᐅᔪᓯ ᓄᓇᒥ ᐱᕈᖅᓰᓇᓱᐊᓕᕆᑦᓯ! ᑭᓇᒧᑦ ᓴᐳᑎᔭᐅᓯᒪᓂᐊᕈᓐᓃᖅᑐᓯ. 
11ᐊᑕᓂᐅᑉ ᐊᒡᒐᓂ ᐃᓴᖕᒪᒋᑦ ᑕᕆᐅᑉ ᓇᓛᓄᑦ ᐊᖓᔪᖅᑳᖅᔪᐊᖃᖅᕖᑦ ᐊᓯᕈᖅᓗᒋᑦ; ᐊᑕᓂᐅᑉ ᐱᖁᔨᓂᖓᓄᑦ ᑬᓇᓂᒥᐅᑦ ᑮᓇᐅᔭᓕᐅᖅᕕᒋᓐᓂᖅᐹᖏᑦ ᐊᓯᕈᖅᑕᐅᑎᓚᐅᖅᐰᑦ. 
12ᓮᑐᓂᒥᐅᑕᐅᔪᓯ, ᖁᕕᐊᓱᖕᓂᓯ ᐃᓱᓕᑉᐳᖅ, ᐃᓄᖁᑎᓯᓗ ᐅᖁᒤᒃᓴᖅᑎᑕᐅᓕᖅᓗᑎᒃ, ᓮᐸᕋᓯᒧᑦ ᕿᒫᒐᓗᐊᕈᑎᒃ, ᓴᐳᑎᔭᐅᕚᓪᓕᕐᖕᓂᐊᓐᖏᓚᑦ. 
13ᑲᐅᓪᑎᐊᒥᐅᓄᑦ ᐆᒪᔪᓄᑦ ᓄᔪᐊᖅᑐᓄᑦ ᑍᕆᒥᐅᑦ ᐊᖅᑯᓵᖅᑕᐅᑎᑕᐅᓚᐅᖅᐳᑦ ᐊᓯᕆᐊᒥᐅᓅᖏᑦᑐᖅ. ᑖᒃᑯᐊᓗ ᐹᐱᓘᓂᒥᐅᑦ ᐊᕙᑕᖏᖅᓯᓯᒪᓪᓗᑎᒃ ᓇᐸᔪᐊᓗᓕᐅᓚᐅᖅᐳᑦ, ᑍᕆᒥᐅᑦ ᐊᕙᓗᖅᔪᐊᖏᓐᓂᒃ ᓯᖁᒥᑦᓯᑦᔪᑎᒋᓚᐅᖅᑕᒥᖕᓂᒃ ᐃᒡᓗᒐᓴᒡᔪᐊᓂᒡᓗ ᐊᓯᕈᐃᑦᔪᑎᒋᓪᓗᒋᑦ. 
14ᓂᐱᖅᑯᖅᑐᓗᓯ ᕿᐊᓕᕆᑦᓯ ᑖᕐᓯᓯᒥᐅᑦ ᐅᒥᐊᖅᑐᖅᑎᐅᔪᓯ ᐃᒪᖅᔪᐊᑎᒍᑦ! ᐃᒡᓗᒐᓴᒡᔪᐊᑦ ᑕᑎᒋᔭᓯ ᐊᓯᕈᖅᑕᐅᖕᒪᑕ. 
15ᓇᓪᓕᐅᑎᔪᒫᖅᐳᖅ ᑍᕆᒥᐅᑦ ᐳᐃᒍᖅᑕᐅᕕᒃᓴᖓᑦ ᐊᕐᕌᒍᓂᒃ 70-ᓂᒃ, ᐊᖓᔪᖅᑳᖅᔪᐊᑉ ᐃᓅᓯᕆᕙᒃᑕᖓᑎᑐᑦ ᓯᕕᑐᑎᒋᔪᒥᒃ, ᑖᒃᑯᐊᓕ ᐊᕐᕌᒍᐃᑦ ᐊᓂᒍᖅᐸᑕ ᑍᕆᒥᐅᑦ ᐊᖑᓐᓂᐊᖅᑎᒧᑦ ᐱᓯᓕᐊᕆᔭᐅᓯᒪᔪᑎᑐᑦ ᐃᓐᖏᐅᓯᕆᔭᐅᓕᕈᒫᖅᐳᑦ. 
16ᑯᑭᑦᑕᐸᐅᑎᐅᔭᓯ ᑎᒍᓗᒋᑦ, ᐃᒡᓗᒐᓴᒡᔪᐊᑦ ᐊᖅᑯᑎᖏᓐᓂ ᐱᓱᓕᕆᑦᓯ, ᐊᖑᓐᓂᐊᖅᑎᕕᓂᖅᑎᑐᑦ ᐳᐃᒍᖅᑕᐅᔪᓯ! ᐱᓯᖁᑎᓯ ᐃᓐᖏᓕᖅᓯᐅᒃ ᐅᑎᖅᑕᖅᓗᒍ ᐊᖑᑎᓄᑦ ᐅᑎᖅᕕᐅᔪᓐᓇᖁᓪᓗᓯ. 
17ᐊᕐᕌᒍᐃᑦ 70-ᑦ ᓈᒃᐸᑕ, ᐊᑕᓂᐅᑉ ᑍᕆᒥᐅᑦ ᐱᓇᓱᐊᕐᖕᓂᕆᕙᓚᐅᖅᑕᖏᓐᓄᑦ ᐅᑎᖅᑎᑦᓱᒫᕆᕔᑦ, ᐊᖓᔪᖅᑳᖅᔪᐊᖃᖅᕕᖕᓄᓪᓗ ᓇᓂᑐᐃᓐᓇᖅ ᓂᐅᕕᕋᖅᑎᑦᓯᔨᒋᓕᕈᒫᕆᕚᑦ. 
18ᓂᐅᕕᕋᖅᑎᑦᓯᓂᕐᖕᒧᓪᓗ ᑮᓇᐅᔭᖅᑖᕆᔭᑎᒃ ᐊᑕᓂᕐᖕᒧᑦ ᑐᕌᖓᑎᑦᓱᒫᖅᐰᑦ; ᑮᓇᐅᔭᒃᑯᕕᖕᓄᑦ ᑲᑎᖅᓱᕈᒫᓐᖏᓔᑦ. ᐊᑕᓂᕐᖕᒥᒡᓕ ᐅᐱᒍᓱᒃᑐᑦ ᑮᓇᐅᔭᖏᓐᓂᒃ ᓂᕿᑖᕋᓲᑎᖃᕈᒫᖅᐳᑦ ᐊᓐᓄᕌᒃᓴᖅᑖᕈᑎᒋᓗᒋᓪᓗ ᐱᔭᕆᐊᖃᖅᑕᒥᖕᓂᒃ.
