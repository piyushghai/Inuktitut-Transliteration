1ᓰᐸᒥᐅᑦ ᐊᖓᔪᖅᑳᖅᔪᐊᖓ ᑯᐃᓐ ᑐᓴᕋᒥ ᓲᓗᒨᓂᐅᑉ ᐅᓂᒃᑲᐅᓯᐅᑦᓯᐊᕐᖕᓂᖓᓂᒃ, ᔪᕉᓴᓚᒧᐊᖅᐳᖅ ᓲᓗᒨᓂᒥᒃ ᐆᒃᑐᕈᒪᓪᓗᓂ ᐊᐱᖅᓱᖅᓗᓂᐅᒃ ᐱᔭᕐᖕᓂᖏᑦᑐᓂᒃ, ᓇᒃᓴᖅᓗᓂ ᐅᓄᖅᑐᓂᒃ ᐆᒪᔪᓂᒃ, ᑳᒥᓕᖕᓂᒃ ᓇᖕᒪᒃᑐᓂᒃ ᓂᕿᓄᑦ ᐃᓚᐅᕈᑎᒃᓴᓂᒃ ᒪᒪᖅᑐᓂᒃ, ᒎᓗᓂᒡᓗ ᐊᖏᔪᓂᒃ, ᐅᔭᕋᖕᓂᒡᓗ ᑕᑯᒥᓇᖅᑐᓂᒃ. ᓲᓗᒨᓂᒧᐅᕋᒥᓗ, ᐊᐱᖅᓱᖅᐹ ᐃᓱᒪᒋᔭᓕᒫᒥᓂᒃ. 
2ᓲᓗᒨᓂᐅᓪᓗ ᑖᑦᓱᒪ ᐊᐱᖅᑯᑎᓕᒫᖏᑦ ᑭᐅᔪᓐᓇᖅᐰᑦ; ᐊᔪᕐᖕᓇᖅᑐᖃᓚᐅᓐᖏᓚᑦ ᓲᓗᒨᓂᒧᑦ ᐊᐱᖅᑯᓯᕆᔭᓕᒫᖏᑦ ᓇᓗᓁᖅᑍᓐᓇᕆᕔᑦ. 
3ᓰᐸᐅᓪᓗ ᑯᐃᖓ ᖃᐅᔨᒐᒥ ᓲᓗᒨᓂᐅᑉ ᓯᓚᑐᓂᖓᓂᒃ, ᐃᒡᓗᓕᐊᕆᓯᒪᔭᖏᓐᓂᒡᓗ, 
4ᓂᖀᑦ ᓂᕐᕆᕕᖓᓃᑦᑐᑦ, ᐊᖓᔪᖅᑳᖁᑎᖏᑕ ᐃᒃᓯᕙᐅᑕᖃᐅᕐᖕᓂᖏᑦ, ᐱᔨᖏᑕᓗ ᐱᖃᑕᐅᓂᖏᑦ, ᐱᔨᑦᓯᕋᖅᑎᖏᑕᓗ ᐊᓐᓄᕌᖏᑦ, ᐃᒥᕐᖕᓂᐊᖅᑕᖏᓐᓂᒡᓗ ᖃᐅᔨᓴᖅᑎᖏᑦ, ᐊᓐᓄᕌᖏᓪᓗ, ᑐᓂᕐᕈᑎᒋᔭᖏᓪᓗ ᐊᑕᓂᐅᑉ ᐃᒡᓗᖓᓄᑦ ᐃᑯᐊᓚᑎᑕᒃᓮᑦ, ᑲᒪᓗᐊᕐᖕᓂᕐᖕᒧᑦ ᐅᖃᐅᓯᒃᓮᕈᑎᕗᖅ.
5ᑖᑦᓱᒪᓗ ᐊᖓᔪᖅᑳᖅᔪᐊᖅ ᐅᖃᐅᑎᕚ, “ᐅᖃᐅᓰᑦ ᑐᓴᓚᐅᖅᑕᒃᑲ ᓄᓇᓐᓂ ᓱᓕᕗᑦ ᐃᓕᖕᓂᒃ ᓯᓚᑐᓂᕐᖕᓂᒡᓗ. 
6ᐅᖃᐅᓯᖏᑦ ᐅᒃᐱᕆᓚᐅᓐᖏᒃᑲᓗᐊᖅᐸᒃᑲ ᑭᓯᐊᓂᓕ ᑎᑭᓐᓇᒪ ᓇᖕᒥᓂᖅᓗ ᑕᑯᒐᒪ ᐅᒃᐱᕈᓱᓕᖅᐳᖓ; ᑕᑯᒋᑦ, ᓯᓚᑐᓂᕕᑦ ᕿᑎᖅᑲᓕᒫᖓ ᐅᖃᐅᓯᐅᓚᐅᓐᖏᓚᖅ ᐅᕙᓐᓄᑦ; ᑐᓴᐅᒪᔭᒪ ᐅᖓᑎᐊᓗᐊᓂ ᓯᓚᑐᓂᖃᖅᐳᑎᑦ. 
7ᑐᓱᓐᓇᒻᒪᕆᒃᐳᑦ ᓄᓕᐊᑎᑦ! ᑐᓱᓐᓇᒻᒪᕆᒃᑭᕗᓪᓗ ᐱᔨᑎᑦ, ᓇᔪᖅᑎᒋᔭᑎᑦ ᓇᔫᑏᓐᓇᖅᑐᑦ ᐃᓕᖕᓂ ᑐᓵᖃᑦᑕᖅᑐᓪᓗ ᓯᓚᑐᓂᕐᖕᓂᒃ! 
8ᓂᖅᑐᖅᑕᐅᓕ ᐊᑕᓂᖅ ᒎᑏᑦ, ᐃᓕᖕᓂᒃ ᖁᕕᐊᒋᔭᓕᒃ ᐊᖓᔪᖅᑳᖅᔪᐊᕈᖅᑎᑦᓯᔪᖅᓗ ᐃᒃᓯᕙᐅᑕᖅᔪᐊᕐᖕᒥ ᐊᑕᓂᕐᖕᒧᑦ ᒎᑎᒋᔭᕐᖕᓄᑦ! ᒎᑎᕕᑦ ᐄᓴᕅᓕᒥᐅᑦ ᓇᒡᓕᒋᖕᒪᒋᑦ ᐃᓱᖃᖏᑦᑐᒧᓪᓗ ᐃᓂᖃᖁᓪᓗᓂᒋᑦ, ᑖᒃᑯᓄᖓ ᐊᖓᔪᖅᑳᖅᔪᐊᕈᖅᑎᓚᐅᖅᐹᑎᑦ, ᓈᒻᒪᓈᖅᑐᒥᒃ ᐃᓱᐊᖅᑐᒥᒡᓗ ᐱᓇᓱᐊᖁᓪᓗᑎᑦ ᑖᒃᑯᓄᖓ.”
9ᑕᕝᕙ ᐊᖓᔪᖅᑳᖅᔪᐊᖅ ᑐᓂᕚ ᓇᒃᓴᓚᐅᖅᑕᒥᓂᒃ ᑐᓂᕐᕈᑎᒃᓴᓂᒃ 10,000-ᐸᐅᓂᒃ ᐅᖁᒤᓐᓂᓕᖕᓂᒃ ᒎᓗᓂᒃ, ᓂᕿᓄᓪᓗ ᐃᓚᐅᕈᑎᒃᓴᓂᒃ ᒪᒪᖅᑐᓂᒃ ᐊᒥᒐᖏᑦᑐᓂᒃ, ᐅᔭᕋᖕᓂᒡᓗ ᐱᕕᐊᕐᖕᓇᖅᑐᓂᒃ; ᓂᕿᓄᑦ ᐃᓚᐅᕈᑎᒃᓴᓂᒃ ᐊᒥᒐᖏᑦᑐᖅᔪᐊᓂᒃ ᑯᐃᓐ ᓰᐸᒥᐅᖅ ᑐᓂᓯᓚᐅᖅᐳᖅ ᐊᖓᔪᖅᑳᖅᔪᐊᕐᖕᒧᑦ ᓲᓗᒨᓂᒧᑦ.
10ᓱᓕ ᕼᐅᕋᒥᐅᑦ ᐱᔨᖏᑦ ᓲᓗᒨᓂᐅᓪᓗ ᐱᔨᖏᑦ, ᓇᒃᓴᓚᐅᕆᕗᑦ ᒎᓗᓂᒃ ᐅᐱᕼᐃᒥᑦ, ᕿᔪᑦᓯᐊᕙᖕᓂᒡᓗ ᐊᓪᒐᒻᓂᒃ ᐊᑎᓕᖕᓂᒃ ᐅᔭᕋᖕᓂᒡᓗ ᐱᕕᐊᕐᖕᓇᖅᑐᓂᒃ. 
11ᐊᖓᔪᖅᑳᖅᔪᐊᖅᓗ ᕿᔪᑦᓯᐊᕙᖕᓂᒃ ᐊᓪᒐᒻᓂᒃ ᐊᑎᓕᖕᓂᒃ ᓇᒃᓴᖅᑕᐅᓯᒪᔪᓂᒃ ᒪᔪᕋᐅᑎᓕᐅᖅᐳᖅ ᐊᑕᓂᐅᑉ ᐃᒡᓗᖓᓄᑦ ᐊᖓᔪᖅᑳᖅᔪᐊᓪᓗ ᐃᒡᓗᖓᓄᑦ, ᑖᒃᑯᓇᓐᖓᓪᓗ ᕼᐊᕐᐱᓂᒃ ᑯᑭᑦᑕᐸᐅᑎᐅᔭᓂᒡᓗ ᓄᖃᖅᑎᓕᖕᓂᒃ ᐃᓐᖏᖅᑎᓄᑦ ᓴᓇᓚᐅᕆᕗᖅ; ᑍᒤᑦᑐᓂᒃ ᓯᕗᓂᖓᒍᑦ ᑕᑯᔪᖃᓚᐅᖅᓯᒪᓐᖏᓚᖅ ᔫᑕᐅᑉ ᓄᓇᖓᓂ.
12ᐊᖓᔪᖅᑳᖅᔪᐊᖅᓗ ᓲᓗᒨᓂ ᑐᓂᓯᕗᖅ ᓰᐸᒥᐅᑦ ᑯᐃᖓᓄᑦ ᐱᔪᒪᔭᓕᒫᖏᓐᓂᒃ, ᐊᖓᔪᖅᑳᖅᔪᐊᕐᖕᒧᑦ ᑐᓂᓚᐅᖅᑕᖏᑕ ᐅᓄᖅᑭᔭᖏᓐᓂᒃ. ᑕᕝᕙ ᑯᐃᓐ ᐱᔨᖏᓪᓗ ᐊᖏᕐᕋᓕᓚᐅᖅᐳᑦ ᓄᓇᒥᖕᓄᑦ.
13ᒎᓗᐃ ᐅᖁᒤᓐᓂᖏᑦ ᐊᕐᕌᒍᑕᒫᑦ ᓲᓗᒨᓂᐅᑉ ᐱᖃᑦᑕᓚᐅᖅᑕᖏᑦ ᐅᖁᒤᓐᓂᖃᖃᑦᑕᓚᐅᖅᐳᑦ 50,000-ᐸᐅᓂᒃ. 
14ᐊᓯᐊᒍᑦ ᓱᓕ ᑐᓂᓯᕕᐅᖃᑦᑕᓚᐅᕆᕗᖅ ᓂᐅᕐᕈᓯᖅᑎᑦᓯᔨᓄᑦ ᓂᐅᕕᖅᑎᓄᓪᓗ; ᐊᖓᔪᖅᑳᖅᔪᐊᓕᒫᓪᓗ ᐊᕋᐱᐊᒥᐅᑦ ᐊᐅᓚᑦᓯᔨᐅᔪᓪᓗ ᓄᓇᓂ ᒎᓗᓂᒃ ᓯᐅᓪᕕᕆᓂᒡᓗ ᑐᓂᓯᖃᑦᑕᓚᐅᕆᕗᑦ ᓲᓗᒨᓂᒧᑦ. 
15ᐊᖓᔪᖅᑳᖅᔪᐊᖅ ᓲᓗᒨᓂ ᓴᐴᓗᑕᕐᖕᓂᒃ ᐊᖏᔪᓂᒃ 200-ᓂᒃ ᒎᓗᓂᑦ ᑲᐅᒐᖅᓗᒋᑦ ᖄᐹᖅᓯᒪᔪᓂᒃ ᓴᓇᓚᐅᖅᐳᖅ; ᐊᑕᐅᓯᖅ ᓴᐴᓗᑕᖅ ᐅᖁᒤᓐᓂᖃᖅᓗᓂ 15-ᐸᐅᓐ ᖃᓂᒋᔮᓂ. 
16300-ᓂᒃ ᓴᐴᓗᑕᕐᖕᓂᒃ ᓴᓇᒋᕗᖅ ᒎᓗᒥᑦ ᑲᐅᒐᖅᓗᒋᑦ ᖄᐹᖅᓯᒪᔪᓂᒃ, ᐊᑕᐅᓯᖅ ᓴᐴᓗᑕᖅ 8-ᐸᐅᓐ ᖃᓂᒋᔮᓂ ᐅᖁᒤᓐᓂᖃᖅᓗᓂ; ᐊᖓᔪᖅᑳᖅᔪᐊᓪᓗ ᑖᒃᑯᐊ ᓕᐸᓇᓂᒦᑦᑐᒧᑦ ᐃᒡᓗᒧᐊᖅᐰᑦ ᓇᐹᖅᑐᓕᖕᒦᑦᑐᒧᑦ.
17ᐊᖓᔪᖅᑳᖅᔪᐊᖅ ᐊᒻᒪ ᓴᓇᒋᕗᖅ ᐊᖏᔪᒥᒃ ᐃᒃᓯᕙᐅᑕᖅᔪᐊᕐᖕᒥᒃ ᑑᒑᕐᖕᒥᒃ, ᖃᐹᖅᓗᒍᓗ ᒎᓗᓪᓚᕆᖕᒥᒃ. 
18ᑖᓐᓇ ᐃᒃᓯᕙᐅᑕᖅᔪᐊᖅ ᑐᖕᒥᕌᖃᖅᐳᖅ ᐱᖓᓲᔪᖅᑐᓂᒃ ᖄᐹᖅᓯᒪᔪᓂᒃ ᒎᓗᒥᒃ ᐃᑎᒐᖏᑕᓗ ᐃᑯᕐᕋᖓ ᒎᓘᓪᓗᓂ, ᐊᑕᓪᓗᓂ ᐃᒃᓯᕙᐅᑕᖅᔪᐊᕐᖕᒧᑦ, ᑕᓕᖏᓐᓄᑦ ᐃᑯᓯᒡᕕᖃᖅᐳᖅ ᓛᔭᓐᖑᐊᖕᓂᒃ ᐃᒡᓗᒃᑐᑦ ᓯᓚᑖᓂ ᓇᖏᖅᑑᖕᓂᒃ. 
1912-ᓂᒃ ᓛᔭᓐᖑᐊᖃᖅᐳᑦ ᒪᔪᕋᐅᑎᖏᑦ ᐃᒡᓗᒃᑐᑦ ᐱᖓᓲᔪᖅᑐᓂᒃ ᓇᖏᖅᑐᓂᒃ; ᑍᒤᑦᑐᒥᒃ ᐃᒃᓯᕙᐅᑕᖅᔪᐊᖅᑕᖃᓚᐅᖅᓯᒪᓐᖏᓚᖅ ᐊᖓᔪᖅᑳᖅᔪᐊᖃᖅᕕᖕᓂ ᐊᓯᖏᓐᓂ.
20ᐊᖓᔪᖅᑳᖅᔪᐊᑉ ᓲᓗᒨᓂᐅᑉ ᐃᒥᐅᑎᓕᒫᖏᑦ ᒎᓘᓚᐅᖅᐳᑦ, ᓕᐸᓇᓂᒦᑦᑐᓪᓗ ᐃᒡᓘᑉ ᓇᐹᖅᑐᓕᖕᒦᑦᑑᑉ ᓂᕐᕆᑎᓕᒫᖏᑦ ᒎᓗᓪᓚᕇᓐᓇᐅᓚᐅᖅᐳᑦ; ᓯᐅᓪᕕᕇᑦ ᓱᓇᐅᔪᕆᔭᐅᓚᐅᖏᒻᒪᑕ ᑍᑦᓱᒪᓂ ᓲᓗᒨᓂ ᐃᓅᑎᓪᓗᒍ. 
21ᐊᖓᔪᖅᑳᖅᔪᐊᑉ ᐅᒥᐊᖅᔪᐊᖁᑎᖏᑦ ᑖᕐᓯᓯᒧᐊᖃᑦᑕᓚᐅᖅᐳᑦ ᕼᐅᕋᐅᑉ ᐱᔨᖏᑦ ᐱᖃᑎᒋᓪᓗᒋᑦ; ᐊᕐᕌᒍᐃᑦ ᐱᖓᓱᑦ ᓈᔭᕌᖓᑕ ᑕᒫᑦ ᓇᒃᓴᖃᑦᑕᖅᓗᑎᒃ ᒎᓗᓂᒃ, ᓯᐅᓪᕕᕆᓂᒃ, ᑑᒑᓂᒃ, ᒪᖓᑭᐊᓗᖕᓂᒃ, ᒪᖓᑭᑐᐃᓐᓇᓂᒡᓗ.
22ᐊᖓᔪᖅᑳᖅᔪᐊᖅ ᓲᓗᒨᓂ ᐊᒃᓗᐃᓐᓂᖅᓴᐅᓚᐅᖅᐳᖅ ᓯᓚᑐᓂᖅᓴᐅᓪᓗᓂᓗ ᐊᖓᔪᖅᑳᖅᔪᐊᓂᑦ ᓄᓇᒦᑦᑐᓕᒫᓂᑦ. 
23ᐊᖓᔪᖅᑳᖅᔪᐊᓕᒫᑦ ᓄᓇᒦᑦᑐᑦ ᓲᓗᒨᓂᒥᒃ ᑲᑎᓯᕕᒃᓴᖅᓯᐅᖃᑦᑕᓚᐅᖅᐳᑦ ᑐᓴᕈᒪᓪᓗᑎᒃ ᓯᓚᑐᓂᖓᓂᒃ, ᒎᑎᐅᑉ ᑐᓂᓯᒪᔭᖓᓂᒃ ᐃᓱᒪᖓᓄᑦ. 
24ᑲᑎᓯᔭᖅᑐᖅᑐᓕᒫᑦ ᑐᓂᓯᖃᑦᑕᓚᐅᖅᐳᑦ ᑖᑦᓱᒧᖓ: ᓯᐅᓪᕕᕆᓂᒃ ᒎᓗᓂᒡᓗ, ᐊᓐᓄᕌᓂᒃ, ᑎᐱᑦᓯᐊᕆᒃᓴᐅᑎᓂᒃ ᒨᕋᓂᒃ, ᓂᕿᓄᑦ ᐃᓚᐅᕈᑎᒃᓴᓂᒃ ᒪᒪᖅᑐᓂᒃ, ᕿᒻᒥᖅᔪᐊᓂᒃ, ᓯᐅᑎᖅᑯᖅᑐᔪᓂᒃ, ᐊᕐᕌᒍᑕᒫᑦᓯᐊᖅ ᑲᔪᓯᕙᒃᓗᑎᒃ.
25ᓲᓗᒨᓂ 4,000-ᓂᒃ ᕿᒻᒥᖅᔪᐊᒃᑯᕕᖃᓚᐅᖅᐳᖅ ᕿᒧᒃᓯᐅᑎᓄᓪᓗ ᐊᒃᓴᓗᐊᓕᖕᓄᑦ, 12,000-ᓂᒡᓗ ᕿᒻᒥᖅᔪᐊᒃᑰᖅᑎᖁᑎᖃᖅᓗᓂ, ᑖᒃᑯᐊ ᐃᒡᓗᒐᓴᖕᓂ ᕿᒧᒃᓯᐅᑎᓄᑦ ᐊᒃᓴᓗᐊᓕᒃᑯᕕᖕᒥᓂ ᐃᓂᖃᖅᑎᑉᐰᑦ ᔪᕉᓴᓚᒥᓗ ᐊᖓᔪᖅᑳᖅᔪᐊᖃᖅᕕᖕᒥ. 
26ᐊᐅᓚᑦᓯᓚᐅᖅᐳᖅ ᐊᖓᔪᖅᑳᖅᔪᐊᓕᒫᓂᒃ ᐃᕗᕅᑎᒥᑦ ᑰᖕᒥᑦ ᐱᒋᐊᖅᓗᒍ ᐱᓕᔅᑍᓂᒥᐅᑦ ᓄᓇᖓᓄᑦ ᑎᑭᓪᓗᒍ, ᐃᑦᔨᑉᑎᐅᓪᓗ ᓄᓇᖓᑕ ᑭᒡᓕᖓᓄᑦ ᑎᑭᓪᓗᒍ. 
27ᐊᖓᔪᖅᑳᖅᔪᐊᑉ ᓯᐅᓪᕕᕇᑦ ᐅᔭᕋᑐᐃᓐᓇᖅᑎᑐᑦ ᔪᕉᓴᓚᒦᑦᑐᑎᑐᑦ ᐃᓱᒪᒋᓚᐅᖅᐰᑦ, ᓇᐹᖅᑐᐃᓪᓗ ᓰᑕᕇᑦ ᐅᓄᖅᑐᐊᓘᓚᐅᖅᐳᑦ ᓇᐹᖅᑐᑎᑐᑦ ᓯᑲᒧᐊᑎᑐᑦ ᓇᖅᓴᒦᑦᑐᑎᑐᑦ. 
28ᕿᒻᒥᖅᔪᐊᓪᓗ ᓲᓗᒨᓂᒧᑦ ᑐᓂᔭᐅᖃᑦᑕᓚᐅᖅᐳᑦ ᐃᑦᔨᑉᑎᒥᑦ ᓄᓇᓕᓕᒫᓂᓪᓗ ᐊᓯᖏᓐᓂᑦ.
29ᓲᓗᒨᓂᐅᑉ ᐱᓂᐊᕐᖕᓂᕆᓚᐅᖅᑕᖏᑕ ᐃᓚᖏᑦ, ᐱᒋᐊᕐᖕᓂᖓᓂᑦ ᐃᓱᐊᓄᑦ, ᑎᑎᕋᖅᑕᐅᓯᒪᕗᑦ ᓁᑕᓂᐅᑉ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐱᕙᓪᓕᐊᓯᒪᔪᓂᒃ ᐊᒡᓚᖁᑎᖏᓐᓂ, ᐊᕼᐂᔭᐅᓪᓗ ᓮᓗᓁᑎᒥᐅᑦ ᐅᖃᓪᓚᖕᓂᖏᓐᓂ, ᐃᑑᓪᓗ ᑕᑯᑎᑕᐅᓂᖓᒍᑦ ᓯᕗᓂᒃᓴᒥᒃ ᔨᕈᐳᐊᒻ ᓂᐹᑦ ᐃᕐᖕᓂᖓᓂᒃ ᐱᑦᔪᑎᖃᖅᓗᓂ. 
30ᓲᓗᒨᓂ ᐊᐅᓚᑦᓯᓚᐅᖅᐳᖅ ᔪᕉᓴᓚᒥ ᐄᓴᕅᓕᒥᐅᓕᒫᓂᒃ ᐊᕐᕌᒍᓂᒃ 40-ᓂᒃ. 
31ᓲᓗᒨᓂᓗ ᑐᖁᒐᒥ ᓯᕗᓕᕕᓂᕐᖕᒥᓄᐊᖅᐳᖅ, ᐃᓗᕕᖅᑕᐅᕗᖅᓗ ᐊᑖᑕᖓᑕ ᑍᕕᑎᐅᑉ ᐃᒡᓗᒐᓴᖏᓐᓂ; ᐃᕐᖕᓂᖓᓗ ᕆᕼᐅᐳᐊᒻ ᐊᖓᔪᖅᑳᖅᔪᐊᕈᓚᐅᖅᐳᖅ ᑖᑦᓱᒥᖓ ᐃᓇᖐᓪᓗᓂ.
