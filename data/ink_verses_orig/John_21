1ᑕᒪᑐᒪ ᑭᖑᕐᖓᒍᑦ ᔩᓱᓯ ᓴᖅᑭᒃᑲᓐᓂᓚᐅᕆᕗᖅ ᐃᓕᓐᓂᐊᖅᑎᒥᓄᑦ ᑍᐱᕆᐊᓯᐅᑉ ᑕᓯᖅᔪᐊᖓᑕ ᓴᓂᐊᓂ; ᐃᒫᒡᓗ ᐱᓂᐊᕐᖕᓂᖃᖅᓗᓂ ᓴᖅᑭᓚᐅᖅᐳᖅ. 
2ᐅᑯᐊ ᑲᑎᓐᖓᑎᓪᓗᒋᑦ ᓮᒨᓂ ᐲᑦᑐᕉᓯ, ᑑᒪᓯᓗ ᒪᕐᕈᓕᐊᕕᓂᕐᖕᒥᒃ ᑍᔭᖅ, ᓈᑕᓁᓗ ᑬᓇᒥᑦ ᒐᓕᓕᐊᒦᑦᑐᒥᑦ ᐱᓯᒪᔪᖅ, ᔨᐱᑎᐅᓪᓗ ᐃᕐᖕᓂᖏᒃ ᒪᕐᕉᒃ, ᐊᓯᖏᒡᓗ ᒪᕐᕉᒃ ᔩᓱᓯᐅᑉ ᐃᓕᓐᓂᐊᖅᑎᖏᒃ. 
3ᓮᒨᓂ ᐲᑦᑐᕉᓯᐅᑉ ᐃᓚᓂ ᐅᖃᐅᑎᕔᑦ, “ᐃᖃᓪᓕᐊᓕᕋᒪ.”
4ᐅᓪᓛᒃᑯᓪᓕ ᖃᐅᒻᒪᓕᖅᑎᓪᓗᒍ, ᔩᓱᓯ ᑕᓯᐅᑉ ᓯᓈᓂ ᓇᖏᖅᐳᖅ; ᐃᓕᓐᓂᐊᖅᑏᓪᓕ ᖃᐅᔨᒪᓐᖏᓚᑦ ᔩᓱᓯᐅᓂᖓᓂᒃ. 
5ᔩᓱᓯᐅᑉ ᐊᐱᕆᕔᑦ, “ᕿᑐᕐᖎᑦ, ᐃᖃᓗᓚᐅᓐᖏᓚᓰ?”
6ᑕᕝᕙ ᐅᖃᐅᑎᕔᑦ, “ᓄᓗᐊᓯ ᓂᖏᑎᓚᐅᖅᓯᐅᒃ ᐅᒥᐊᑉ ᑕᓕᖅᐱᐊᓄᑦ, ᑕᕝᕙ ᐃᖃᓗᖕᓂᐊᖅᐳᓯ.” ᑕᕝᕙ ᓄᓗᐊᓂ ᓂᖏᑎᑉᐰᑦ, ᐊᒧᐊᕈᓐᓇᕈᓐᓁᖅᓗᒋᓪᓗ, ᐃᖃᓗᐃᑦ ᐅᓄᕐᖕᓂᖏᓐᓄᑦ.
7ᑕᕝᕙ ᐃᓕᓐᓂᐊᖅᑎᐅᑉ ᔩᓱᓯᐅᑉ ᓇᒡᓕᒋᔭᖓᑕ ᐲᑦᑐᕉᓯ ᐅᖃᐅᑎᕚ, “ᐊᑕᓂᐅᕗᖅ!” ᓮᒨᓂᓕ ᐲᑦᑐᕉᓯ ᑐᓴᕋᒥ ᐊᑕᓂᐅᖕᒪᑦ, ᐊᓐᓄᕌᓂ ᓯᓚᓪᓕᖅ ᐊᑎᕚ ᐲᖅᓯᒪᓚᐅᕋᒥᐅᒃ ᐱᓇᓱᐊᖅᓗᓂ, ᐃᒫᓄᓪᓗ ᒥᓯᒃᐳᖅ. 
8ᐃᓕᓐᓂᐊᖅᑏᓪᓕ ᓄᓇᓕᐊᖅᐳᑦ ᐅᒥᐊᒃᑯᑦ, ᓄᓗᐊᒥᖕᓂᒃ ᑲᓕᑦᓱᑎᑦ ᐃᖃᓗᖕᓂᒃ ᑕᑕᑦᑐᓂᒃ, ᓄᓇᒧᑦ ᐅᖓᓯᒃᑑᖏᓐᓇᒥᒃ, ᐆᒃᑐᑎᓂᒃ 100-ᓂᒃ ᐅᖓᓯᖕᓂᖃᕋᒥᒃ ᓄᓇᒧᑦ. 
9ᓄᓇᒧᓪᓕ ᓂᐅᒐᒥᒃ, ᑕᑯᕗᑦ ᕿᔪᒃᓴᓂᒃ ᐃᑯᒪᔪᓂᒃ, ᐃᖃᓗᖕᓂᒡᓗ ᐆᑦᓯᖅᑐᓂᒃ, ᓂᐊᖂᔭᓂᒡᓗ. 
10ᔩᓱᓯᐅᑉ ᐅᖃᐅᑎᕔᑦ, “ᐃᖃᓗᕋᑖᖅᑕᑦᓯᓐᓂᒃ ᑕᒪᐅᓐᖕᒊᓕᕆᑦᓯ.”
11ᑕᕝᕙ ᓮᒨᓂ ᐲᑦᑐᕉᓯ ᐅᒥᐊᒧᑦ ᐃᑭᓪᓗᓂ ᓄᓗᐊᑦ ᓄᓇᒧᑦ ᐅᓂᐊᖅᐰᑦ, ᐃᖃᓗᖕᓂᒃ ᐊᖏᔫᑎᓂᒃ ᑕᑕᑦᑐᑦ, 153-ᓂᒃ; ᐃᖃᓗᐃᓪᓕ ᑍᒫᒃ ᐅᓄᖅᑎᒋᒐᓗᐊᕐᖕᒪᑕ, ᓄᓗᐊᑦ ᐊᓕᒃᑕᐅᓐᖏᓚᑦ. 
12ᔩᓱᓯᐅᑉ ᐅᖃᐅᑎᕔᑦ, “ᕾᓗᓯ ᓂᕆᓕᕆᑦᓯ.” ᐃᓕᓐᓂᐊᖅᑏᓪᓗ ᓇᓪᓕᐊᑦᑕᓘᓐᓃᑦ ᐊᐱᕆᔪᒪᓐᖏᓛ, “ᑭᓇᐅᕖ?” ᖃᐅᔨᒪᒐᒥᒃ ᐊᑕᓂᐅᖕᒪᑦ. 
13ᔩᓱᓯ ᕾᒐᒥ ᓂᐊᖂᔭᖅ ᑎᒍᕚ ᑖᒃᑯᓄᖓᓗ ᑐᓂᓪᓗᒍ, ᑍᒤᓕᐅᕆᕗᖅᑕᐅᖅ ᐃᖃᓗᖕᓂᒃ.
14ᑕᒪᑦᔭ ᔩᓱᓯᐅᑉ ᐱᖓᔪᒋᓕᖅᑕᖓᓂᒃ ᓴᖅᑭᓐᓂᕆᓚᐅᖅᑕᖓ ᐃᓕᓐᓂᐊᖅᑎᒥᓄᑦ ᑐᖁᖓᔪᓂᑦ ᒪᑭᓐᓂᖓᑕ ᑭᖑᕐᖓᓂ.
15ᓂᕆᔭᕇᕋᒥᒡᓕ, ᔩᓱᓯ ᐅᖃᖅᐳᖅ ᓮᒨᓂ ᐲᑦᑐᕉᓯᒧᑦ, “ᓮᒨᓃ ᔪᐊᓇᓯᐅᑉ ᐃᕐᖕᓂᖓ, ᐅᑯᓇᖔᑦ ᐱᓐᓇᕆᓂᖅᓴᕆᕕᖔ?”
16ᐂᑉᐸᖓᓂᒃ ᔩᓱᓯᐅᑉ ᐅᖃᐅᑎᕚ, “ᓮᒨᓃ ᔪᐊᓇᓯᐅᑉ ᐃᕐᖕᓂᖓ, ᐱᓐᓈᕆᕕᖔ?”
17ᐱᖓᔪᐊᓐᓂᒃ ᔩᓱᓯᐅᑉ ᐅᖃᐅᑎᕚ, “ᓮᒨᓃ, ᔪᐊᓇᓯᐅᑉ ᐃᕐᖕᓂᖓ, ᓇᒡᓕᒋᕕᖔ?”
18ᓱᓕᔪᒥᒃ ᐅᖃᐅᑎᕙᒋᑦ, ᐃᓅᓱᒃᑑᑎᓪᓗᑎᑦ, ᐃᓕᖕᓂᒃ ᑕᑦᓯᕈᓯᖅᓗᑎᑦ ᐂᕙᓚᐅᖅᐳᑎᑦ ᐂᕕᒋᔪᒪᔭᕐᖕᓄᑦ; ᐃᑦᑑᓕᕈᕕᓪᓕ ᑕᓖᒃᑭᒃ ᐃᓴᒍᒫᖅᐹᒃᑭᒃ, ᐊᓯᕕᓪᓗ ᑕᑦᓯᕈᓯᕈᒫᖅᐹᑎᑦ ᐂᑎᓪᓗᑎᓪᓗ ᐂᕕᒋᔪᒪᓐᖏᑕᕐᖕᓄᑦ.” 
19(ᔩᓱᓯ ᑕᒪᑐᒥᖓ ᐅᖃᓚᐅᖅᐳᖅ, ᐲᑦᑐᕉᓯᐅᑉ ᑐᖁᑕᐅᓗᓂ ᒎᑎᐅᑉ ᓂᖅᑐᕐᖕᓇᖅᑎᑕᐅᓂᕆᓛᖅᑕᖓᓂᒃ ᐅᖃᐅᓯᖃᖅᓗᓂ.) ᑕᒪᑐᒪ ᑭᖑᕐᖓᒍᑦ ᔩᓱᓯᐅᑉ ᐅᖃᐅᑎᕚ, “ᒪᓕᓐᖓ.”
20ᐲᑦᑐᕉᓯᓕ ᐅᑎᒧᑦ ᕿᕕᐊᕋᒥ ᑭᖑᓂᕐᖕᒥᓃᑦᑐᒥᒃ ᑕᑯᕗᖅ ᐃᓕᓐᓂᐊᖅᑎᒥᒃ ᔩᓱᓯᐅᑉ ᓇᒡᓕᒋᔭᖓᓂᒃ, ᑖᓐᓇ ᐅᓐᓄᒃᓯᐅᑎᒥᒃ ᓂᕆᓪᓗᑎᒃ ᔩᓱᓯᒧᑦ ᐄᒐᖓᓚᐅᖅᑐᖅ ᐊᐱᕆᓚᐅᖅᑐᖅᓗ, “ᐊᑕᓃᖅ, ᓇᓪᓕᐊᑦᑕ ᐱᔭᐅᑎᓐᓂᐊᖅᐹᑏᑦ?” 
21ᐲᑦᑐᕉᓯᐅᑉ ᑕᑯᒐᒥᐅᒃ, ᔩᓱᓯ ᐅᖃᐅᑎᕚ, “ᐊᑕᓃᖅ? ᐅᓇᓕ ᐊᖑᑦ ᖃᓄᐃᓕᖓᓂᐊᖅᐹ?”
22ᔩᓱᓯᐅᑉ ᐅᖃᐅᑎᕚ, “ᐃᓅᖏᓐᓇᖁᒍᒃᑯ ᑎᑭᓚᐅᖏᓐᓂᓐᓂ, ᐃᓱᒪᓇᓐᖏᓚᖅ ᐃᓕᖕᓄᑦ, ᐃᕝᕕᓪᓕ ᒪᓕᓐᖓ!”
23ᑕᕝᕙ ᔩᓱᓯᐅᑉ ᒪᓕᒃᑎᖏᑦ ᐅᖃᖃᑦᑕᐅᑎᓕᖅᐳᑦ ᐅᓇ ᐃᓕᓐᓂᐊᖅᑎ ᑐᖁᓂᐊᓐᖏᓚᖅ; ᔩᓱᓯᓕ ᐅᖃᓚᐅᓐᖏᓚᖅ ᑐᖁᓂᐊᖏᓐᓂᕋᖅᓗᓂᐅᒃ; ᐅᖃᓚᐅᖅᐳᖅᓕ, “ᐃᓅᖏᓐᓇᖁᒍᒃᑯ ᑎᑭᓚᐅᖏᓐᓂᓐᓂ, ᐃᓱᒪᓇᓐᖏᓚᖅ ᐃᓕᖕᓄᑦ.”
24ᑖᓐᓇᐅᕗᖅ ᐃᓕᓐᓂᐊᖅᑎ ᑕᒪᒃᑯᓂᖓ ᐅᖃᐅᓯᖃᖅᑐᖅ, ᑕᒪᒃᑯᐊᓗ ᑎᑎᕋᓚᐅᖅᐰᑦ; ᖃᐅᔨᒪᕗᒍᓪᓗ ᐅᖃᐅᓯᕆᔭᖏᑦ ᓱᓕᖕᒪᑕ.
25ᐊᓯᖏᓐᓂᒃᑕᐅᖅ ᔩᓱᓯ ᐅᓄᖅᑐᓂᒃ ᐱᓂᐊᕐᖕᓂᖃᓚᐅᖅᐳᖅ; ᐱᓂᐊᕐᖕᓂᕆᓚᐅᖅᑕᖏᓪᓕ ᐊᑕᖏᖅᓗᑎᒃ ᑎᑎᕋᖅᑕᐅᒐᔭᖅᐸᑕ ᑭᖑᓕᕇᒃᑕᕐᖕᓂᖏᑦ ᒪᓕᒡᓗᒋᑦ, ᓯᓚᖅᔪᐊᕐᖕᒥᐅᑦ ᑖᒃᑯᓂᖓ ᑎᑎᕋᖅᓯᒪᔪᓂᒃ ᐱᓯᒪᔪᓐᓇᕋᓱᒋᓐᖏᓚᒃᑲ.
