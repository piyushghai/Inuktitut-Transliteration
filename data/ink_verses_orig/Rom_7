1ᓇᓗᖏᓐᓇᑦᓯ ᐅᒃᐱᖅᑑᖃᑎᒃᑲ, ᐱᖁᔭᓂᒃ ᖃᐅᔨᒪᔪᓄᑦ ᐅᖃᖅᐳᖓ, ᐱᖁᔭᖅ ᐊᑐᒐᒃᓴᐅᖕᒪᑦ ᐃᓄᖕᒧᑦ ᐃᓅᓂᖓᓂ ᑭᓯᐊᓂ. 
2ᐊᕐᖕᓇᖅ ᐅᐃᓕᒃ ᕿᓚᒃᓱᖅᓯᒪᕗᖅ ᐱᖁᔭᑎᒍᑦ ᐅᐃᒥᓄᑦ ᐅᐃᖓᑕ ᐃᓅᓂᖓᓂ; ᐅᐃᖓᓕ ᑐᖁᒃᐸᑦ ᐱᖁᔭᒧᑦ ᕿᓚᒃᓱᖅᑕᐅᓯᒪᔪᓐᓃᖅᐳᖅ ᐅᐃᒥᓄᑦ. 
3ᐊᓯᓐᓂᐊᖅᑐᒥᒃ ᑍᔭᐅᒐᔭᖅᐳᖅ ᐊᖑᒻᒥᒃ ᐊᓯᐊᓂᒃ ᓇᔪᖅᑎᖃᕈᓂ ᐅᐃᖓ ᐃᓅᑎᓪᓗᒍ ᓱᓕ; ᐅᐃᖓᓕ ᑐᖁᒃᐸᑦ ᐱᖁᔭᒧᑦ ᕿᓚᒃᓱᖅᑕᐅᓯᒪᔪᓐᓃᖅᐳᖅ, ᐊᓯᐊᓂᒡᓗ ᐅᐃᓂᒃᑲᓗᐊᕈᓂ ᐊᓯᓐᓂᐊᖅᑐᒥᒃ ᑍᔭᐅᓐᖏᓚᖅ.
4ᑍᒤᒃᑭᕗᓯᑦᑕᐅᖅ ᐃᓚᒃᑳ, ᐱᖁᔭᒧᑦ ᑐᖁᓯᒪᒐᑦᓯ ᙭ᔅᑑᓯᐅᑉ ᑎᒥᖓᒍᑦ, ᐊᓯᑦᓯᓐᓄᑦ ᐱᑖᕆᔭᐅᖁᓪᓗᓯ, ᑖᑦᓱᒧᖓ ᑐᖁᒥᑦ ᐆᒻᒪᖅᑎᑕᐅᓯᒪᔪᒧᑦ ᒎᑎᐅᑉ ᐱᓇᓱᐊᕐᖕᓂᖓᓄᑦ ᐸᐅᕐᖓᕆᔭᐅᖁᓪᓗᑕ. 
5ᑎᒥᒃᑯᑦ ᐃᓅᑎᓪᓗᑕ, ᐊᔪᕐᖕᓂᕐᖕᒥᒃ ᐱᔪᒪᓂᕗᑦ ᐱᖁᔭᓄᑦ ᐆᒻᒪᖅᑎᑕᐅᕗᑦ, ᑎᒥᕗᑦ ᐱᓇᓱᐊᖅᕕᐅᕗᑦ ᐱᕈᖅᕕᐅᖁᓪᓗᒋᑦ ᑐᖁᒥᒃ. 
6ᒫᓐᓇᓕ ᐱᖁᔭᒥᑦ ᐲᖅᑎᑕᐅᓯᒪᓕᕋᑦᑕ, ᑐᖁᖓᓕᖅᐳᒍᑦ ᑖᑦᓱᒧᖓ ᑎᒍᒥᐊᖅᑎᒋᓚᐅᖅᑕᑦᑎᓐᓄᑦ, ᑭᒡᒐᖅᑐᖁᓇᑕ ᐱᖁᔧᑦ ᑎᑎᕋᖅᓯᒪᔪᑐᕾᑦ ᒪᓕᒡᓗᒋᑦ, ᑭᒡᒐᖅᑐᖁᓪᓗᑕᓕ ᐃᓅᓯᕐᖕᒥᒃ ᓄᑖᒥᒃ ᐊᓂᕐᖕᓂᕐᖕᒥ.
7ᖃᓄᖅᓕ ᑍᒪ ᐅᖃᕐᖕᓂᐊᓕᖅᐱᑖ? ᐱᖁᔧᑦ ᐊᔪᕐᖕᓂᐅᓂᕋᖅᓗᒌᑦ? ᑍᒫᖑᓐᖏᓚᖅ! ᐱᖁᔭᖃᓚᐅᖏᑉᐸᑦ, ᐊᔪᕐᖕᓂᖅ ᖃᓄᐃᑦᑑᖕᒪᖔᑦ ᖃᐅᔨᒪᒐᔭᓐᖏᓚᖓ. ᐃᒃᓯᒎᕐᖕᓂᖅ ᖃᓄᐃᑦᑑᖕᒪᖔᑦ ᖃᐅᔨᒪᒐᔭᓐᖏᓚᖓ, ᐱᖁᔭᑦ ᐅᖃᓯᒪᖏᑉᐸᑕ, “ᐃᓅᖃᑎᕕᑦ ᐱᖁᑎᖓᓂᒃ ᐃᒃᓯᒎᖅᑐᒃᓴᐅᓐᖏᓚᑎᑦ.” 
8ᐊᔪᕐᖕᓂᖅ ᐱᕕᒃᓴᖃᓕᕋᒥ ᐱᖁᔭᑎᒍᑦ, ᐅᕙᓐᓄᑦ ᓴᖅᑭᑎᑦᓯᓕᖅᐳᖅ ᓱᓇᑐᐃᓐᓇᕐᖕᓂᒃ ᐃᒃᓯᒎᕐᖕᓂᕐᖕᒥᒃ. ᐱᖁᔭᖃᖏᑦᑐᓂ, ᐊᔪᕐᖕᓂᖅ ᑐᖁᖓᖕᒪᑦ. 
9ᐱᖁᔭᖃᕐᖕᓇᖓ ᐃᓅᓯᕐᖕᒪ ᐃᓚᖓᓂ ᐃᓅᓚᐅᕋᒪ; ᐱᖁᔧᓪᓕ ᓴᖅᑭᒻᒪᑕ ᐊᔪᕐᖕᓂᖅ ᐆᒻᒪᖅᐳᖅ ᑐᖁᓪᓗᖓᓗ. 
10ᖃᐅᔨᕗᖓ ᐱᖁᔭᖅ ᑖᓐᓇᑦᓮᓐᓇᖅ ᐃᓅᓯᖅᑖᖅᑎᑦᓯᓇᓱᐊᖅᑐᖅ ᐅᕙᓐᓂᒃ ᑐᖁᑎᑦᓯᖕᒪᑦ. 
11ᐊᔪᕐᖕᓂᖅ ᐱᖁᔭᒃᑯᑦ ᐱᕕᒃᓴᒥᓂᒃ ᓇᓂᓯᒐᒥ, ᐅᐃᕕᕆᕚᖓ, ᑖᑦᓱᒨᓇᓗ ᐱᖁᔭᒃᑯᑦ ᑐᖁᑕᐅᓪᓗᖓ.
12ᑍᒤᒻᒪᑦ ᐱᖁᔭᖅ ᐃᑦᔪᕐᖕᓁᑉᐳᖅ, ᐱᖁᔧᓪᓗ ᐃᑦᔪᕐᖕᓁᒃᑭᕗᑦ, ᐃᓱᐊᖅᑑᓪᓗᑎᒡᓗ ᐱᐅᔫᕗᑦ. 
13ᑍᒪᓖ? ᑕᒪᑐᒪ ᐱᐅᔫᑉ ᑐᖁᑎᑉᐹᖔ? ᑍᒫᖑᓐᖏᓚᖅ! ᐊᔪᕐᖕᓂᖅ ᓇᓗᓇᕈᓐᓁᖁᓪᓗᒍ ᐊᔪᕐᖕᓂᐅᓂᖓᓂᒃ, ᐅᕙᓐᓄᑦ ᑐᖁᓐᓇᖅᑐᓐᖑᖅᐳᖅ ᐱᐅᔪᖅ ᐊᑐᖅᓗᒍ, ᐱᖁᔭᑎᒍᑦ ᐊᔪᕐᖕᓂᖅ ᓇᓗᓁᖅᑕᐅᖁᓪᓗᒍ ᐊᔪᕐᖕᓂᓪᓚᕆᐅᓂᖓ.
14ᖃᐅᔨᒪᒐᑦᑕ ᐱᖁᔭᑦ ᒎᑎᒥᑦ ᐱᓯᒪᖕᒪᑕ; ᐅᕙᖓᓕ ᑎᒥᓐᓄᑦ ᐊᐅᓚᑕᐅᕗᖓ, ᐊᔪᕐᖕᓂᕐᖕᒧᑦ ᓂᐅᕐᕈᑕᐅᓯᒪᓪᓗᖓ. 
15ᐱᓂᐊᕐᖕᓂᒃᑲ ᓇᖕᒥᓂᖅ ᑐᑭᓯᓐᖏᓚᒃᑲ. ᐱᓂᐊᕈᒪᔭᓐᓂᒃ ᐱᕙᖏᓐᓇᒪ, ᐱᐅᒋᓐᖏᑕᓐᓂᒡᓕ ᐱᓂᐊᖅᐸᒃᐳᖓ. 
16ᐱᓂᐊᕈᒪᓐᖏᑕᓐᓂᒡᓕ ᐱᓂᐊᕈᒪ, ᑕᕝᕙ ᐊᖏᖅᐳᖓ ᐱᖁᔭᖅ ᐱᐅᓂᕋᖅᓗᒍ. 
17ᑕᕝᕙ ᐅᕙᖓᐅᓐᖏᓚᖅ ᑍᒤᓕᐅᖅᑐᖅ, ᐊᔪᕐᖕᓂᖅᓕ ᐃᓗᓐᓃᑦᑐᖅ ᑍᒤᓕᐅᖅᐳᖅ. 
18ᖃᐅᔨᒪᕗᖓ ᐱᐅᔪᒥᒃ ᐃᓗᓐᓃᑦᑐᖃᖏᒻᒪᑦ, ᑕᕝᕙ ᑎᒥᓐᓂ. ᓈᒻᒪᒃᑐᒥᒃ ᐱᔪᒪᓂᖃᕋᓗᐊᖅᐳᖓ, ᑭᓯᐊᓂᓕ ᐱᔪᓐᓇᓐᖏᓚᕋ. 
19ᐱᐅᔪᖅ ᐱᔪᒪᒐᓗᐊᖅᑕᕋ ᐊᑐᓐᖏᓚᕋ, ᐱᐅᖏᑦᑐᖅᓕ ᐱᔪᒪᓐᖏᑕᕋ ᐊᑐᖅᐸᕋ. 
20ᐱᔪᒪᓐᖏᑕᓐᓂᒡᓕ ᐱᒍᒪ, ᑕᕝᕙ ᐅᕙᖓᐅᔪᓐᓃᖅᐳᖅ ᑍᒤᓕᐅᖅᑐᖅ, ᐊᔪᕐᖕᓂᖅᓕ ᐃᓗᓐᓃᑦᑐᖅ ᑍᒤᓕᐅᖅᐳᖅ.
21ᐱᖁᔭᖅ ᖃᐅᔨᕙᕋ ᐱᐅᔪᒥᒃ ᐱᓂᐊᖁᔨᔪᖅ ᓈᒻᒪᒃᑐᒥᒃ ᐱᓂᐊᕈᒪᑎᓪᓗᖓ, ᐱᐅᖏᑦᑑᓪᓕ ᓇᔪᖅᑎᒌᓐᓇᖅᐹᖓ. 
22ᒎᑎᐅᑉ ᐱᖁᔭᖏᑦ ᖁᕕᐊᒋᕙᒃᑲ, ᐃᓗᓐᓃᑦᑐᒃᑯᑦ. 
23ᖃᐅᔨᕗᖓᓕ ᑎᒥᓐᓂ ᐱᖁᔧᑦ ᐊᓯᖏᓐᓂᒃ ᐅᓇᑕᖅᑐᓂᒃ ᐃᓱᒪᒪ ᐱᖁᔭᖓᓄᑦ ᑖᒃᑯᐊᓗ ᑎᒍᔭᐅᓯᒪᑎᑉᐹᖓ ᐊᔪᕐᖕᓂᐅᑉ ᐱᖁᔭᖓᓄᑦ ᑎᒥᓐᓃᑦᑐᒧᑦ. 
24ᐅᕙᖔᓗ ᖁᕕᐊᓱᖏᑦᑐᐊᓘᔪᖓ! ᑭᐊ ᓴᐳᑎᔪᓐᓇᖅᐹᖔ? ᐆᒪᓐᖓᑦ ᑎᒥᒥᑦ ᐅᕙᓐᓂᒃ ᑐᖁᑎᑦᓯᔪᒦᑦ? 
25ᒎᑎ ᖁᔭᒋᔭᐅᓕ ᐊᑕᓂᑦᑎᒍᑦ ᔩᓱᓯ ᙭ᔅᑑᓯᒃᑯᑦ!
