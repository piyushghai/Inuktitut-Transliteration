1ᓇᒡᓕᖕᓂᖅ ᐱᓇᓱᐊᖅᓯᐅᒃ ᐊᖏᓂᖅᐸᐅᑎᓪᓗᒍ, ᐊᓂᕐᖕᓂᐅᓪᓗ ᑐᓂᕐᕈᑎᖏᑦ ᐊᔪᐃᓐᓈᕆᓯᒋᒃ, ᐱᓗᐊᖅᑐᒥᒡᓕ ᒎᑎᐅᑉ ᐅᖃᐅᓯᕆᖁᔭᖏᓐᓂᒃ ᐅᖃᕈᓐᓇᖅᑎᑕᐅᓂᖅ. 
2ᐅᖃᐅᓯᕐᖕᓄᑦ ᑐᓴᕐᖓᖅᑕᓄᑦ ᐅᖃᓪᓚᖅᑐᖅ ᐃᓄᖕᓄᑦ ᐅᖃᓪᓚᖏᒻᒪᑦ ᒎᑎᒧᓪᓕ ᐅᖃᓪᓚᒃᐳᖅ; ᑭᓇᒧᑦ ᑐᑭᓯᔭᐅᔪᓐᓇᖏᒻᒪᑦ, ᓇᓗᓇᖅᑐᓂᒡᓕ ᐅᖃᐅᓯᖃᖅᐳᖅ ᐊᓂᕐᖕᓂᒃᑯᑦ. 
3ᒎᑎᐅᓪᓕ ᐅᖃᐅᓯᕆᖁᔭᖏᓐᓂᒃ ᐅᖃᐅᓯᖃᖅᑐᖅ ᐃᓄᖕᓄᑦ ᐅᖃᓪᓚᒃᐳᖅ, ᑖᒃᑯᐊ ᓲᖑᓯᑎᑕᐅᖁᓪᓗᒋᑦ ᐱᕙᓪᓕᖅᑎᑕᐅᖁᓪᓗᒋᓪᓗ ᓮᒻᒪᖅᓴᖅᓗᒋᓪᓗ. 
4ᐅᖃᐅᓯᕐᖕᓄᓪᓕ ᑐᓴᕐᖓᖅᑕᓄᑦ ᐅᖃᓪᓚᒃᑐᖅ ᐃᒻᒥᓂᑐᐊᖅ ᐱᕙᓪᓕᖅᑎᑉᐳᖅ, ᒎᑎᐅᓪᓕ ᐅᖃᐅᓯᕆᖁᔭᖏᓐᓂᒃ ᐅᖃᓪᓚᒃᑐᖅ ᐅᒃᐱᖅᑑᖃᑎᒌᑦ ᐱᕙᓪᓕᖅᑎᑉᐰᑦ.
5ᑕᒪᑦᓯ ᐅᖃᐅᓯᕐᖕᓄᑦ ᑐᓴᕐᖓᖅᑕᓄᑦ ᐅᖃᕈᓐᓇᖁᕙᑦᓯ, ᑭᓯᐊᓂᓕ ᒎᑎᐅᑉ ᐅᖃᐅᓯᕆᖁᔭᖏᓐᓂᒃ ᐅᖃᓪᓚᖁᓂᖅᓴᕆᕙᑦᓯ. ᒎᑎᐅᑉ ᐅᖃᐅᓯᕆᖁᔭᖏᓐᓂᒃ ᐅᖃᓪᓚᒃᑐᖅ ᐊᑑᑎᖃᕐᖕᓂᖅᓴᐅᖕᒪᑦ ᐅᖃᐅᓯᕐᖕᓄᑦ ᑐᓴᕐᖓᖅᑕᓄᑦ ᐅᖃᓪᓚᒃᑐᒥᑦ, ᑭᓯᐊᓂ ᑐᓴᕐᖓᖅᑕᓄᑦ ᐅᖃᓚᖅᑑᑉ ᐅᖃᐅᓯᕆᔭᖏᑦ ᑐᑭᓯᓇᖅᓯᑎᑕᐅᒃᐸᑕ, ᐅᒃᐱᖅᑑᖃᑎᒌᑦ ᐱᕙᓪᓕᖅᑎᑕᐅᒐᔭᖅᐳᑦ. 
6ᑕᕝᕙᓕ ᐃᓚᒃᑳ, ᐃᓕᑦᓯᓐᓄᑦ ᑎᑭᓪᓗᖓ ᐅᖃᐅᓯᕐᖕᓄᑦ ᑐᓴᕐᖓᖅᑕᓄᑦ ᐅᖃᕕᒋᓕᕈᑦᓯ, ᓱᓇᒧᑦ ᐊᑐᕐᖕᓇᕋᔭᖅᐹ? ᐊᑐᕐᖕᓇᕋᔭᖏᑦᓯᐊᖅᐳᖅ, ᐅᖃᓪᓚᒡᕕᒋᒍᑦᓯᓕ ᓴᖅᑭᑎᑦᓯᕕᒋᒍᑦᓯᓗ ᒎᑎᒥᑦ ᐱᔪᒥᒃ, ᖃᐅᔨᑎᑦᓯᒍᒪᓘᓐᓃᑦ, ᒎᑎᐅᓪᓘᓐᓃᑦ ᐅᖃᐅᓯᕆᖁᔭᖏᓐᓂᒃ ᐅᖃᓪᓚᒡᕕᒋᒍᑦᓯ, ᐊᔪᕆᖅᑐᐃᒍᒪᓘᓐᓃᑦ ᑭᓯᐊᓂ.
7ᐅᕝᕙᓗ ᒪᑯᐊ ᐆᒪᖏᑦᑐᑦ ᓂᑦᔭᕈᑏᑦ ᓲᖅᓗ ᓱᐴᒐᖅ, ᐅᕝᕙᓗ ᑯᑭᑦᑕᐹᕈᑎᑦ ᐊᑐᖅᑕᐅᑦᓯᐊᖏᑉᐸᑕ ᖃᓄᖅ ᖃᐅᔨᒪᔭᐅᒐᔭᖅᐹᑦ ᖃᓄᐃᓕᐅᕐᖕᒪᖔᑕ? 
8ᑎᑦᑐᓚᐅᑎᐅᓪᓗ ᓂᐱᖓ ᓱᖅᑯᐃᓇᖏᑉᐸᑦ, ᑭᓇᓕ ᑍᒪ ᐊᑐᐃᓐᓇᕈᕋᔭᖅᐸ ᐅᓇᑕᕆᐊᕐᖕᓂᕐᖕᒧᑦ? 
9ᑍᒤᒃᑭᕗᓯᑦᑕᐅᖅ, ᐅᖃᐅᓰᑦ ᑐᓴᕐᖓᖅᑕᑦ ᐊᑐᖅᓗᒋᑦ ᑐᑭᓯᔭᐅᔪᓐᓇᖏᑦᑐᒥᒃ ᐅᖃᓚᓕᕈᑦᓯ, ᑭᓇᒧᓪᓕ ᖃᓄᐃᓕᐅᕐᖕᒪᖔᑦᓯ ᑐᑭᓯᔭᐅᒐᔭᖅᐱᓰ? ᑕᒪᐅᖎᓐᓇᖅ ᐅᖃᓪᓚᒃᑲᔭᖅᐳᑎᑦ. 
10ᓇᓗᓇᓐᖏᓚᖅ ᐅᖃᐅᓰᑦ ᐊᑦᔨᒌᖏᑦᑐᑦ ᐅᓄᖅᑐᐊᓘᖕᒪᑕ ᓯᓚᖅᔪᐊᕐᖕᒥ, ᑕᒪᕐᖕᒥᒡᓕ ᐊᑐᓂᑦ ᑐᑭᖃᖏᑦᑑᓐᖏᓚᑦ. 
11ᑐᑭᓯᔪᓐᓇᖏᒃᑯᒪᓕ ᐅᖃᐅᓯᕆᔭᐅᔪᓂᒃ, ᑖᑦᓱᒧᖓ ᐅᖃᓪᓚᒃᑐᒧᑦ ᐅᖃᐅᓯᖃᑎᒋᔭᐅᖏᑦᑐᑎᑐᑦ ᑍᒤᒃᑲᔭᖅᐳᖓ, ᐅᕙᖓᓗ ᑖᑦᓱᒪ ᐅᖃᐅᓯᖃᑎᒋᓐᖏᑕᒥᑐᑦ ᑍᒤᓕᕋᔭᕆᕚᖓ. 
12ᑍᒤᒃᑲᔭᕆᕗᓯᑦᑕᐅᖅ, ᐊᓂᕐᖕᓂᐅᑉ ᑐᓂᕐᕈᑎᖏᓐᓂᒃ ᐊᔪᐃᓐᓇᒻᒪᕆᒃᑲᑦᓯ, ᐊᔪᐃᓐᓈᕆᓂᖅᐹᕆᔭᕆᐊᖃᖅᐸᓯᓕ ᐅᒃᐱᖅᑑᖃᑎᒌᑦ ᐱᕙᓪᓕᕈᑎᒃᓴᖏᑦ ᐱᓇᓱᐊᖅᓗᒋᑦ.
13ᑍᒤᒻᒪᑦ ᐃᓄᒃ ᑐᓴᕐᖓᖅᑕᖅᑐᖅ ᑐᒃᓯᐊᖅᑐᒃᓴᐅᕗᖅ ᑐᑭᓯᓇᖅᓯᑎᑦᓯᓂᕐᖕᒥᒃ ᐱᔪᓐᓇᖅᑎᑕᐅᔪᒪᓗᓂ. 
14ᑐᓴᕐᖓᖅᑕᖅᓗᖓ ᑐᒃᓯᐊᕈᒪ, ᐊᓂᕐᖕᓂᕋ ᑐᒃᓯᐊᕋᓗᐊᖅᐳᖅ ᐃᓱᒪᒐᓕ ᑐᒃᓯᐊᖃᑕᐅᓐᖏᓚᖅ. 
15ᖃᓄᖅᓕ ᑍᒪ ᐱᔪᒃᓴᐅᕗᖔ? ᐊᓂᕐᖕᓂᒃᑯᑦ ᑐᒃᓯᐊᕈᒪᕗᖓ ᐃᓱᒪᒃᑯᓪᓗ ᑐᒃᓯᐊᕈᒪᒋᓪᓗᖓ; ᐊᓂᕐᖕᓂᒃᑯᑦ ᐃᓐᖏᕈᒪᕗᖓ ᐃᓱᒪᒃᑯᓪᓗ ᐃᓐᖏᕈᒪᒋᓪᓗᖓ. 
16ᒎᑎᒧᑦ ᖁᔭᓕᒍᕕᑦ ᐊᓂᕐᖕᓂᒃᑯᑦ, ᖃᓄᖅᓕ ᑕᕝᕗᓐᖓᖅᓯᒪᔪᑦ ᐱᖃᑕᐅᕙᖏᑦᑐᑦ “ᐋᒦᓐ” ᕈᓐᓇᕋᔭᖅᐹᑦ ᖁᔭᓕᓂᕆᔭᕐᖕᓄᑦ ᑐᑭᓯᖏᓪᓗᑎᒃ ᖃᓄᐃᓕᐅᕐᖕᒪᖔᖅᐱᑦ? 
17ᒎᑎᒧᑦ ᖁᔭᓕᑦᓯᐊᕋᔭᕋᓗᐊᖅᐳᑎᑦ, ᐃᓅᖃᑏᓪᓕ ᑕᒪᑐᒧᖓ ᐱᕚᓪᓕᖅᑎᑕᐅᓐᖏᓚᖅ.
18ᒎᑎ ᖁᔭᒋᕙᕋ ᑐᓴᕐᖓᖅᑕᓄᑦ ᐅᖃᓪᓚᖃᑦᑕᕐᖕᓂᖅᓴᐅᒐᒪ ᐃᓕᑦᓯᓐᓂᓕᒫᖅ; 
19ᐅᒃᐱᖅᑑᖃᑎᒌᓂᓕ ᐅᖃᕈᒪᓂᖅᓴᐅᒐᔭᖅᐳᖓ ᐅᖃᐅᓯᕐᖕᓂᒃ ᑕᓪᓕᒪᓂᒃ ᐃᓱᒪᓐᓂᑦ ᐱᔪᓂᒃ ᑐᑭᓯᔭᐅᔪᓐᓇᖅᑐᓂᒃ, ᐊᓯᓐᓂᒃ ᐊᔪᕆᖅᑐᐃᔪᓐᓇᖁᓪᓗᖓ, ᑐᓴᕐᖓᖅᑕᓂᒃ 10,000-ᓂᒃ ᐊᑐᓐᖏᖔᖅᓗᖓ.
20ᐃᓚᒃᑳ, ᓄᑕᕋᖅᑎᑐᑦ ᐃᓱᒪᖃᕐᖕᓂᐊᕋᓯ; ᐊᔪᕐᖕᓂᕐᖕᒧᑦ ᓄᑕᕋᖅᑎᑑᖅᓗᓯ, ᐃᓱᒪᑦᓯᒍᓪᓕ ᐱᕈᕇᖅᓯᒪᓗᓯ. 
21ᐱᖁᔭᓂ ᑎᑎᕋᖅᓯᒪᖕᒪᑦ,
22ᑍᒤᒻᒪᑦ, ᐅᖃᐅᓰᑦ ᑐᓴᕐᖓᖅᑕᑦ ᓇᓗᓁᒃᑯᑕᐅᕗᑦ ᐅᒃᐱᖏᑦᑐᓄᑦ ᐅᒃᐱᖅᑐᓅᖏᑦᑐᖅ, ᒎᑎᐅᓪᓕ ᐅᖃᐅᓯᕆᖁᔭᖏᓐᓂᒃ ᐅᖃᓪᓚᖕᓂᖅ ᐅᒃᐱᖅᑐᓄᑦ ᓇᓗᓁᒃᑯᑕᐅᕗᖅ ᐅᒃᐱᖏᑦᑐᓅᖏᑦᑐᖅ.
23ᑕᕝᕙᓕ ᐅᒃᐱᖅᑑᖃᑎᒌᑦ ᑲᑎᒪᓗᑎᒃ ᑕᒪᕐᖕᒥᒃ ᐅᖃᐅᓯᕐᖕᓄᑦ ᑐᓴᕐᖓᖅᑕᓄᑦ ᐅᖃᓪᓚᓕᖅᐸᑕ, ᐃᓚᒋᔭᐅᕙᖏᑦᑐᑦ ᐅᕝᕙᓗ ᐅᒃᐱᖏᑦᑐᑦ ᐃᑎᕈᑎᒃ, ᑖᒃᑯᓄᖓ ᐃᓱᒤᕈᑎᓯᒪᓂᕋᖅᑕᐅᒐᔭᓐᖏᓚᓰ? 
24ᑕᒪᕐᖕᒥᒡᓕ ᒎᑎᐅᑉ ᐅᖃᐅᓯᕆᖁᔭᖏᓐᓂᒃ ᐅᖃᓕᖅᐸᑕ, ᐅᒃᐱᖏᑦᑐᖅ ᐅᕝᕙᓗ ᐃᓚᐅᕙᖏᑦᑐᖅ ᐃᑎᕈᓂ, ᑖᒃᑯᓇᓐᖓᑦ ᑐᓴᖅᑕᒥᒍᑦ ᑐᑭᓯᑎᑕᐅᒐᔭᖅᐳᖅ ᐊᔪᖅᑐᓕᓂᕐᖕᒥᓂᒃ, ᐃᖅᑲᖅᑐᖅᑕᐅᓗᓂᓗ ᑕᒤᑎᒍᑦ ᑐᓵᔭᒥᒍᑦ, 
25ᐃᓱᒪᒥᓂᓗ ᐃᔨᖅᓯᒪᔭᖏᑦ ᓴᖅᑭᑎᑕᐅᒐᔭᖅᐳᑦ; ᐅᑯᓗᓂᓗ, ᒎᑎ ᑐᒃᓯᐊᖅᕕᒋᓕᕋᔭᖅᐹ, ᓇᓗᓁᖅᓯᓗᓂᓗ; ᒎᑎ ᓱᓕᓪᓚᕆᒃᑐᒥᒃ ᐊᑯᓐᓇᑦᓯᓐᓃᓐᓂᖓᓂᒃ.
26ᖃᓄᖅᓕ ᐅᖃᕐᖕᓂᐊᓕᖅᐳᖓ ᐃᓚᒃᑳ? ᑲᑎᖃᑎᒌᒑᖓᑦᓯ ᐃᓚᑦᓯ ᐊᑐᓂᑦ ᐃᓐᖏᕈᑎᒃᓴᖃᖅᐳᑦ, ᐃᓚᖓᑦ ᐊᔪᕆᖅᑐᐃᑦᔪᑎᒃᓴᖃᖅᐳᖅ, ᐃᓚᖓᑦ ᒎᑎᒧᑦ ᑕᑯᑎᑕᐅᓯᒪᕗᖅ, ᐃᓚᖓᑦ ᑐᓴᕐᖓᖅᑕᓄᑦ ᐅᖃᐅᓯᒃᓴᖃᖅᐳᖅ, ᐅᕝᕙᓗ ᐃᓚᖓᑦ ᑐᓴᕐᖓᖅᑕᓄᑦ ᐅᖃᐅᓯᐅᔪᓂᒃ ᑐᑭᓯᓇᖅᓯᑎᑦᓯᑦᔪᑎᒃᓴᖃᖅᐳᖅ. ᑕᒪᒃᑯᐊᓕᒫᓪᓕ ᐊᑐᖅᑕᐅᔪᒃᓴᐅᕗᑦ ᐃᓚᒌᒃᑐᑦ ᐱᕙᓪᓕᖅᑎᑕᐅᑦᔪᑎᒃᓴᖏᓐᓄᑦ. 
27ᑐᓴᕐᖓᖅᑕᖅᑐᖃᖅᐸᑦ, ᒪᕐᕈᐃᓐᓈᒃ ᐱᖓᓱᓪᓘᓐᓃᑦ ᑐᓴᕐᖓᖅᑕᓄᑦ ᐅᖃᓪᓚᒃᑐᒃᓴᐅᕗᑦ, ᐊᑕᐅᑦᓯᒃᑰᖏᓪᓗᑎᒃ; ᐊᑕᐅᓯᐅᓪᓗ ᑐᑭᓯᓇᖅᓯᑎᓪᓕᒋᑦ. 
28ᑐᑭᓯᓇᖅᓯᑎᑦᓯᔪᒃᓴᖃᖏᑉᐸᓪᓕ, ᐃᓚᒌᒃᑐᓂ ᑐᓴᕐᖓᖅᑕᖅᑐᖅ ᓂᐱᖃᖅᑐᒃᓴᐅᓐᖏᓚᖅ, ᓂᐱᖃᖏᓪᓗᓂᓕ ᑐᓴᕐᖓᖅᑕᖅᑐᒃᓴᐅᕗᖅ ᐃᒻᒥᓄᑦ ᒎᑎᒧᓪᓗ. 
29ᒪᕐᕉᒃ ᐱᖓᓱᓪᓘᓐᓃᑦ ᒎᑎᐅᑉ ᐅᖃᐅᓯᕆᖁᔭᖏᓐᓂᒃ ᐅᖃᓪᓚᒃᑐᒃᓴᐅᕗᑦ, ᐊᓯᖏᓪᓕ ᖃᐅᔨᓴᖅᑐᒃᓴᐅᕗᑦ ᐅᖃᐅᓯᐅᔪᓂᒃ. 
30ᑕᕝᕙᓂᓕ ᐃᒃᓯᕙᖃᑕᐅᔪᒥᒃ ᑕᑯᑎᑕᐅᔪᖃᖅᐸᑦ, ᓯᕗᓪᓕᖅ ᐅᖃᓪᓚᒃᑐᖅ ᓂᐸᖏᖅᑐᒃᓴᐅᕗᖅ. 
31ᑕᒪᑦᓯ ᐊᑐᓂᑦ ᒎᑎᐅᑉ ᐅᖃᐅᓯᕆᖁᔭᖏᓐᓂᒃ ᐅᖃᓪᓚᒍᓐᓇᖅᐳᓯ ᐊᑕᐅᓯᐅᓈᖅᑎᖅᓗᓯ, ᑕᒪᕐᖕᒥᒃ ᑕᕝᕙᓃᑦᑐᑦ ᐊᔪᕆᖅᑐᖅᑕᐅᖁᓪᓗᒋᑦ ᐱᕙᓪᓕᖅᑎᑕᐅᖁᓪᓗᒋᓪᓗ; 
32ᒎᑎᐅᑉ ᐅᖃᐅᓯᕆᖁᔭᖓᓂᒃ ᐅᖃᓪᓚᖕᓂᖅ ᐅᖃᓪᓚᒃᑑᑉ ᓇᖕᒥᓂᖅ ᐊᐅᓚᑦᓱᓐᓇᕆᐊᖃᕐᖕᒪᒍ. 
33ᒎᑎᐅᑉ ᑐᑮᕈᓯᒪᔪᒥᒃ ᐱᖁᖏᒻᒪᑎᒍᑦ ᐋᖅᑭᑦᓯᐊᖅᓯᒪᖁᕚᑎᒍᓪᓕ ᐅᐃᒪᔮᖏᓪᓗᑕ.
34ᐊᕐᖕᓁᑦ ᓂᐱᖃᖅᑐᒃᓴᐅᓐᖏᓚᑦ ᑲᑎᒪᔪᓂ. ᐅᖃᖅᕕᒃᓴᖃᖅᑎᑕᐅᔪᒃᓴᐅᓐᖏᓚᑦ, ᓈᓚᒃᑐᒃᓴᐅᕗᓪᓕ ᑕᓯᐅᖅᑎᐅᔪᓂᒃ ᑕᕝᕙᓂ; ᑍᒫᒃ ᐱᖁᔧᑦ ᐅᖃᖅᓯᒪᖕᒪᑕ. 
35ᑐᑭᓯᔪᒪᔭᖃᕈᑎᒡᓕ ᓱᓇᑐᐃᓐᓇᕐᖕᒥᒃ, ᐅᐃᑎᒃ ᐊᐱᕆᔭᒃᓴᕆᕔᑦ ᐊᖏᕐᕋᒥᖕᓂ. ᑕᑯᒥᓇᖏᑦᑐᐊᓘᖕᒪᑦ ᐊᕐᖕᓇᖅ ᐅᖃᓪᓚᒃᑎᓪᓗᒍ ᑲᑎᒪᔪᓂ.
36ᒎᑎᐅᑉ ᐅᖃᐅᓯᖏᑦ ᐃᓕᑦᓯᓐᓂᑦ ᐱᒋᐊᕐᖕᓂᖃᖅᐹᑦ? ᐅᕝᕙᓗ ᐃᓕᑦᓯᓐᓄᑐᐊᖅ ᑎᑭᓯᒪᕙᑦ? 
37ᒎᑎᒧᓪᓕ ᐱᔪᖃᓛᖅᑐᒥᒃ ᐅᖃᖅᑎᐅᓇᓱᒋᔪᖃᖅᐸᑦ, ᐅᕝᕙᓗ ᐊᓂᕐᖕᓂᐅᑉ ᑐᓂᕐᕈᑎᖏᓐᓂᒃ ᐱᓯᒪᓇᓱᒋᔪᖃᖅᐸᑦ, ᑖᓐᓇ ᑐᑭᓯᑦᓯᐊᓕᖅᓕ ᑎᑎᕋᐅᓯᕆᔭᒃᑲ ᐅᑯᐊ ᐊᑕᓂᐅᑉ ᐱᖁᔨᓂᕆᖕᒪᒋᑦ. 
38ᓇᓪᓕᐊᓪᓕ ᐅᑯᓂᖓ ᐅᖃᐅᓯᕆᔭᓐᓂᒃ ᑲᒪᔪᒪᖏᑉᐸᑦ, ᑖᓐᓇ ᑲᒪᒋᔭᐅᔪᒃᓴᐅᖏᓐᓂᕗᖅ.
39ᑍᒤᒻᒪᑦ ᐃᓚᒃᑳ, ᒎᑎᐅᑉ ᐅᖃᐅᓯᕆᖁᔭᖏᓐᓂᒃ ᐅᖃᕈᓐᓇᕈᒪᓗᓯ ᐊᔪᐃᓐᓇᕆᑦᓯ, ᑐᓴᕐᖓᖅᑕᖃᑦᑕᖅᑐᓪᓗ ᐃᓂᖅᑎᕐᖕᓂᐊᕋᓯᒋᒃ. 
40ᑕᒪᕐᖕᒥᒡᓕ ᐊᑐᖅᑕᐅᔪᒃᓴᐅᕗᑦ ᑐᑭᖃᑦᓯᐊᖅᑐᒥᒃ ᐋᖅᑭᒃᓯᒪᑦᓯᐊᖅᑐᒥᒡᓗ.
