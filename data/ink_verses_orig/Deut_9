1“ᐄᓴᕅᓕᒥᐅᑦ ᓈᓚᒋᑦᓯ! ᐅᓪᓗᒥ ᐃᑳᕐᖕᓂᐊᓕᖅᐳᓯ ᔪᐊᕐᑕᓂᐅᑉ ᑰᖓᒍᑦ, ᓄᓇᑖᖁᓪᓗᓯ ᐃᓅᖃᑎᒌᒡᔪᐊᓄᑦ ᐃᓕᑦᓯᓐᓂᑦ ᐅᓄᕐᖕᓂᖅᓴᖅᔪᐊᖑᔪᓄᑦ ᐊᔪᖏᓐᓂᖅᓴᖅᔪᐊᖑᔪᓄᓪᓗ ᓄᓇᒋᔭᐅᔪᒥᒃ. ᐃᒡᓗᒐᓴᒡᔪᐊᓂᒃ ᐊᖏᔪᖅᔪᐊᖑᔪᓂᒃ, ᐊᕙᓗᖅᔪᐊᖏᓪᓗ ᕿᓚᖕᒧᑦ ᑎᑭᐅᒪᔪᓂᒃ. 
2ᐊᓇᑭᒻᑯᑦ ᑭᖑᕚᖏᑦ ᐊᖏᔫᑎᐊᓘᕗᑦ ᓴᓐᖏᔫᑕᐅᓪᓗᑎᒡᓗ, ᐃᓄᒃᐸᐅᕗᑦ, ᑐᓴᐅᒪᕙᓯᓗ ᓇᓪᓕᐊᓐᓄᓪᓘᓐᓃᑦ ᐅᓇᖕᒥᓇᖏᓐᓂᖏᓐᓂᒃ ᐊᓇᑭᒃᑯᑦ. 
3ᒫᓐᓇᓕ ᓇᖕᒥᓂᖅ ᑕᑯᓂᐊᖅᐳᓯ ᐊᑕᓂᐅᑉ ᒎᑎᑦᓯ ᓯᕗᓪᓕᐅᓗᓂ ᐃᑯᒪᑎᑐᑦ ᑬᕙᑦᑐᐊᓗᒃᑎᑐᑦ ᐱᓕᕆᓂᖓᓂᒃ. ᑖᒃᑯᐊᓗ ᓵᓚᒋᓂᐊᖅᐰᑦ ᐃᓕᑦᓯ ᑕᒪᐅᓐᖓᕈᓐᓇᖅᓯᖁᓪᓗᓯ, ᑖᒃᑯᓂᖓ ᐊᓂᑎᑦᓯᔪᓐᓇᖅᓯᖁᓪᓗᓯ ᓄᖒᑦᓯᖁᓪᓗᓯᓗ ᐊᑯᓂᐅᖏᑦᑐᖅ, ᑍᒤᑦᑐᓐᓇᖁᓪᓗᓯ ᑕᒪᑐᒥᖓ ᐊᖏᖅᕕᒋᓯᒪᖕᒪᓯ.
4ᐊᑕᓂᐅᓪᓕ ᒎᑎᑦᓯ ᑖᒃᑯᐊ ᐊᓂᑎᓯᒪᓕᖅᐸᒋᑦ ᐃᓕᑦᓯ ᐱᑦᔪᑎᒋᓗᓯ, ᑕᒪᑐᒪ ᑭᖑᓂᖓᒍᑦ ᐃᓱᒪᔪᒃᓴᐅᓐᖏᓚᓯ ᐃᓕᑦᓯ ᑕᒫᓂ ᓄᓇᑖᕆᐊᖃᕐᖕᓂᑦᓯᓐᓄᑦ ᓄᓇᑖᖅᑎᑕᐅᓇᓱᒋᓗᓯ. ᑍᒤᓐᖏᓚᖅ, ᐊᑕᓂᐅᓪᓕ ᐃᓅᖃᑎᒌᒡᔪᐊᑦ ᑕᒫᓐᖓᑦ ᐊᓂᑎᓐᓂᐊᖅᐰᑦ ᐃᓕᑦᓯ ᐱᓪᓗᓯ ᐱᐅᖏᑦᑐᓕᓂᖏᑦ ᐱᑦᔪᑎᒋᓗᒋᑦ. 
5ᐱᐅᔫᓂᓯᓕ ᐋᖅᑭᑦᓯᐊᖅᓯᒪᓂᓯᓗ ᐱᑦᔪᑎᒋᓇᒋᑦ ᐊᑕᓂᐅᑉ ᒎᑎᑦᓯ ᑖᒃᑯᐊ ᓄᓇᖏᓐᓂᒃ ᓄᓇᑖᖅᑎᓯᒪᓐᖏᓛᓯ. ᐃᓅᖃᑎᒌᒡᔪᐊᓪᓕ ᓄᓇᖏᓐᓂᑦ ᐊᓂᑎᓐᓂᐊᖅᐰᑦ ᐱᐅᖏᑦᑐᓕᓂᖏᑦ ᐱᑦᔪᑎᒋᓪᓗᒋᑦ ᐊᖏᕈᑎᒋᓯᒪᔭᓂᓗ ᓯᕗᓕᕕᓂᑦᓯᓐᓄᑦ ᐱᑦᔪᑎᒋᓪᓗᒍ, ᐂᕝᕙᕋᕼᐋᒧᑦ, ᐂᓴᑭᒧᑦ, ᔧᑯᒧᓪᓗ. 
6ᐊᑕᓂᐅᓪᓕ ᒎᑎᑦᓯ ᑐᓂᓯᕕᒋᓯᒪᓐᖏᓛᓯ ᓄᓇᒥᒃ ᓱᓇᑐᐃᓐᓇᖃᑦᓯᐊᖅᑐᒥᒃ ᐱᔭᕆᐊᖃᕐᖕᓂᓯ ᐱᑦᔪᑎᒋᓗᒍ. ᑍᒤᓐᖏᓚᖅ, ᑐᓵᖏᑦᑐᐊᓘᕗᓯᓕ ᐃᓅᖃᑎᒌᖑᔪᓯ.
7ᑍᒪᓐᖓᑦ ᐳᐃᒍᖅᑐᒃᓴᐅᓐᖏᓚᓯ ᖃᓄᖅ ᐊᑕᓂᖅ ᒎᑎᓯ ᓂᓐᖓᒃᑎᓚᐅᕐᖕᒪᖔᑦᓯᐅᒃ ᐃᓄᖃᖏᑦᑐᒥ. ᑍᒪᓐᖓᑦ ᐃᑦᔨᑉᑎᒥᑦ ᐊᐅᓪᓚᓚᐅᕐᖕᓂᑦᓯᓐᓂᑦ ᐅᓪᓗᒧᑦ ᒪᐅᖓ ᑎᑭᓐᓂᑦᓯᓐᓄᑦ ᑎᑭᓪᓗᒍ, ᑖᑦᓱᒥᖓ ᐊᑭᕋᖅᑐᖃᑦᑕᖅᓯᒪᕗᓯ. 
8ᐊᒡᓛᑦ ᖃᖅᑲᒥ ᕼᐆᕆᑉᒥ ᐊᑕᓂᖅ ᓂᓐᖓᒃᑎᓚᐅᖅᐸᓯ, ᐊᑕᓂᐅᑉ ᐊᖏᔪᒥᒃ ᓂᓐᖓᒃᕕᒋᖕᒪᓯ ᐊᒡᓛᑦ ᓄᖑᑕᐅᑐᐃᓐᓇᕆᐊᖃᓕᓚᐅᖅᐳᓯ ᑖᑦᓱᒧᖓ. 
9ᖃᖅᑲᒧᖅ ᒪᔪᕋᖅᓯᒪᑎᓪᓗᖓ ᐱᖁᔭᓂᒃ ᐅᔭᕋᒃᑯᑦ ᑎᑎᕋᑦᓯᒪᔪᓂᒃ ᐊᑕᓂᐅᑉ ᐃᓕᑦᓯᓐᓄᑦ ᐊᖏᖃᑎᒌᒍᑎᖏᓐᓂᒃ ᐱᔭᖅᑐᖅᓯᒪᑎᓪᓗᖓ. ᐅᓪᓗᓂᒃ ᐅᓐᓄᐊᓂᒡᓗ 40-ᓂᒃ ᓂᕆᓚᐅᕐᖕᓇᖓ ᐃᒥᓚᐅᕐᖕᓇᖓᓗ ᒪᔪᕋᖅᓯᒪᓚᐅᕋᒪ. 
10ᑕᕝᕙᓂ ᐊᑕᓂᐅᑉ ᑐᓂᓯᕕᒋᓚᐅᖅᐹᖓ ᐅᔭᕌᖕᓂᒃ ᒪᕐᕉᖕᓂᒃ ᓇᖕᒥᓂᖅ ᒎᑎᐅᑉ ᑎᑎᕋᖅᕕᒋᓯᒪᔭᒥᓂᒃ ᐃᓕᑦᓯᓐᓄᑦ ᐅᖃᐅᓯᕆᓯᒪᔭᒥᓂᒃ ᐃᑯᒪᒦᓪᓗᓂ ᑍᑦᓱᒪᓂ ᐅᓪᓗᒥ ᖃᖅᑲᐅᑉ ᑭᒡᓕᖓᓂ ᑲᑎᓐᖓᑎᓪᓗᓯ. 
11ᐅᓪᓗᓪᓕ ᐅᓐᓄᐊᓪᓗ 40-ᑦ ᐊᓂᒍᖅᑎᓪᓗᒋᑦ ᐊᑕᓂᐅᑉ ᑐᓂᓯᕕᒋᓚᐅᖅᐹᖓ ᐅᔭᕌᖕᓂᒃ ᒪᕐᕉᖕᓂᒃ ᑎᑎᕋᖅᕕᒋᓯᒪᔭᒥᓂᒃ ᐊᖏᖃᑎᒌᒍᑎᓂᒃ.
12ᑕᕝᕙ ᐊᑕᓂᐅᑉ ᐅᖃᐅᑎᕚᖓ, ‘ᒫᓐᓇ ᑐᐊᕕᖅᓗᑎᑦ ᖃᖅᖃᒥᑦ ᐊᖅᑲᓕᕆᑦ, ᐃᓄᖁᑎᑎᑦ ᐃᑦᔨᑉᑎᒥᑦ ᑕᓯᐅᓚᐅᖅᑕᑎᑦ, ᐱᐅᖏᑦᑐᐊᓗᖕᒥᒃ ᐱᓕᕐᖕᒪᑕ ᐊᔪᖅᑐᓕᓕᖅᓗᑎᒡᓗ. ᐱᖁᔨᑦᔪᑎᒋᓚᐅᖅᑕᓐᓂᒃ ᕿᒤᓯᒪᓕᕇᕐᖕᒪᑕ, ᒎᑎᓐᖑᐊᒃᓴᒥᖕᓂᒡᓗ ᓴᓇᓯᒪᓕᖅᓗᑎᒃ.’
13ᐊᑕᓂᐅᓪᓗ ᐅᖃᐅᑎᒃᑲᓐᓂᕆᕚᖓ, ‘ᐅᑯᐊ ᐃᓄᐃᑦ ᖃᐅᔨᒪᔭᒃᑲ ᑐᓴᕈᓐᓇᖏᑦᑐᐊᓘᖕᒪᑕ. 
14ᓄᖅᑲᖅᑎᓐᓇᓱᐊᕐᖕᓂᐊᕐᖕᓇᖓ, ᓄᖑᑦᓱᒪᓕᕋᒃᑭᑦ ᓇᓪᓕᐊᓐᓄᓪᓘᓐᓃᑦ ᐃᖅᑲᐅᒪᔭᐅᔪᓐᓃᖁᓪᓗᒋᑦ. ᑕᕝᕙ ᐃᓅᖃᑎᒌᒡᔪᐊᓄᑦ ᐱᒋᐊᖅᕕᐅᓕᖅᑎᓐᓂᐊᖅᐸᒋᑦ ᑖᒃᑯᓇᓐᖓᑦ ᐅᓄᕐᖕᓂᖅᓴᐅᔪᓂᒃ ᐱᔪᓐᓇᕐᖕᓂᖃᕐᖕᓂᖅᓴᐅᔪᓂᒡᓗ.’
15ᑕᕝᕙ ᖃᖅᑲᒥᑦ ᐅᑎᕆᐊᓕᓚᐅᖅᐳᖓ ᐊᖅᑲᖅᑎᓕᖅᓗᖓᓗ, ᐊᒡᔭᖅᓯᓪᓗᖓ ᐅᔭᕌᖕᓂᒃ ᒪᕐᕉᖕᓂᒃ ᑎᑎᕋᖅᕕᒋᓯᒪᔫᖕᓂᒃ ᐊᖏᖃᑎᒌᒍᑕᐅᓯᒪᔪᓂᒃ. ᐃᑯᒪᔪᐊᓗᒡᓗ ᖃᖅᑲᒥᑦ ᐊᖅᑲᖃᑦᑕᓚᐅᖅᐳᖅ. 
16ᑕᑯᓕᓚᐅᖅᐳᖓᓗ ᐊᑕᓂᐅᑉ ᒎᑎᑦᓯ ᐱᔭᐅᖁᓯᒪᔭᖏᓐᓂᒃ ᒪᓕᒍᓐᓁᕐᖕᓂᑦᓯᓐᓂᒃ, ᑖᑦᓱᒧᖓᓗ ᐊᔪᖅᑐᓕᓂᑦᓯᓐᓂᒃ ᓴᕕᕋᔭᖕᒥᒃ ᒎᑎᓐᖑᐊᒥᒃ ᐃᒻᒧᓕᐅᖅᑎᐅᑉ ᓄᕐᕋᓐᖑᐊᖓᓂᒃ ᓴᓇᓯᒪᓂᑦᓯᓐᓄᑦ. 
17ᑕᕝᕙ ᓯᕗᕋᑦᓯᓐᓂ ᑖᒃᑯᐊᒃ ᐅᔭᕌᒃ ᑎᒍᒥᐊᖅᑖᒃᑲᒃ ᐃᒋᓚᐅᖅᐹᒃᑲᒃ ᓯᖁᒥᓪᓗᒋᒡᓗ. 
18ᑕᒪᑐᒪ ᑭᖑᓂᖓᒍᑦ ᐊᑕᓂᐅᑉ ᓵᖓᓂ ᐹᒻᒪᖓᓕᓚᐅᕆᕗᖓ ᐅᓪᓗᓂᒃ ᐅᓐᓄᐊᓂᒡᓗ 40-ᓂᒃ ᓱᓇᒥᒡᓘᓐᓃᑦ ᓂᕆᓚᐅᕐᖕᓇᖓ ᐃᒥᓚᐅᕐᖕᓇᖓᓗ. ᑍᒤᓕᐅᓚᐅᖅᐳᖓᓕ ᐊᑕᓂᕐᖕᒧᑦ ᐊᔪᖅᑐᓕᓚᐅᕐᖕᓂᑦᓯᓐᓄᑦ ᐊᖏᔪᒥᒃ ᓂᓐᖓᒃᑎᓚᐅᕋᑦᓯᐅᒃ. 
19ᓯᕘᕋᓕᓚᐅᕋᒪ ᐊᑕᓂᐅᑉ ᓂᓐᖓᐅᒪᔪᐊᓘᓂᖓᓂᒃ, ᐊᖏᔪᒥᒃ ᓂᓐᖓᓚᐅᕐᖕᒪᑦ ᐊᒡᓛᑦ ᐃᓕᑦᓯᓐᓂᒃ ᓄᖒᑦᓯᑐᐃᓐᓇᕆᐊᖃᓕᓚᐅᕐᖕᒪᑦ; ᐊᑕᓂᐅᓪᓕ ᓱᓕ ᑐᒃᓯᐊᕐᖕᓂᓐᓂᒃ ᑐᓴᓚᐅᕆᕚᖓ. 
20ᐊᑕᓂᖅ ᐊᖏᔪᒥᒃ ᓂᓐᖓᐅᒪᓚᐅᕆᕗᖅ ᐂᕈᓂᒧᑦ ᐊᒡᓛᑦ ᑐᖁᑐᐃᓐᓇᕆᐊᖃᓕᓚᐅᖅᐹ, ᐂᕈᓂᑦᑕᐅᖅ ᐱᑦᔪᑎᒋᓪᓗᒍ ᑐᒃᓯᐊᕆᐊᖃᓚᐅᕆᕗᖓ. 
21ᑭᖑᓂᖓᒍᑦ ᐱᐅᖏᑦᑐᒥᒃ ᐱᓇᓱᐊᓕᓚᐅᕆᕗᖓ, ᑍᓐᓇ ᐃᒻᒧᒃᓯᐅᒐᐅᑉ ᓄᕐᕋᓐᖑᐊᖓ ᓴᕕᕋᔭᒃ ᓴᓇᓚᐅᖅᑕᓯ ᐱᑦᔪᑎᒋᓪᓗᒍ, ᐃᑯᒪᒧᑦ ᐃᑯᐊᓪᓚᒃᑎᓚᐅᖅᓗᒍ ᐊᐅᖕᒪᑦ ᓯᖃᓪᓕᑦᑎᐊᓚᐅᖅᐸᕋ, ᓯᖃᓪᓕᑦᑎᐊᖅᓗᓂ ᐊᒡᓛᑦ ᐳᔪᕋᖅᑎᑐᑦ ᑍᒤᓕᖅᑎᓚᐅᖅᐸᕋ, ᑖᓐᓇᓗ ᓯᖃᓪᓕᓂᖓ ᑰᖕᒧᑦ ᓈᕕᓚᐅᖅᐸᕋ ᖃᖅᑲᒥᑦ ᑰᒃᑐᒧᑦ.
22ᐊᒻᒪᑦᑕᐅᖅ ᐊᑕᓂᖅ ᒎᑎᓯ ᓂᓐᖓᒃᑎᓚᐅᖅᐸᓯ ᓄᓇᓕᖕᓂ ᑕᐱᕋᒥ, ᒫᓴᒥ, ᑭᐳᕌᑎ-ᕼᐊᑖᕙᒥ. 
23ᐊᑕᓂᐅᓪᓕ ᐊᐅᓪᓚᖅᑎᒻᒪᓯ ᑲᑎᓯ-ᐸᕐᓂᐊᒥᑦ ᑎᓕᔭᐅᓪᓗᓯ ᓄᓇᑖᕆᐊᖅᑐᖁᔭᐅᓪᓗᓯ ᐃᓕᑦᓯᓐᓄᑦ ᑐᓂᓯᒪᔭᖓᓂᒃ, ᐊᑕᓂᕐᖕᒥᒃ ᒎᑎᑦᓯᓐᓂᒃ ᐊᑭᕋᖅᑐᓕᓚᐅᕆᕗᓯ; ᐅᒃᐱᕈᓱᖏᓐᓂᑦᓯᓐᓄᑦ ᑖᑦᓱᒥᖓ ᓈᓚᖏᓐᓂᑦᓯᓐᓄᓪᓗ. 
24ᑍᒪᓐᖓᑦ ᐃᓕᑦᓯᓐᓂᒃ ᖃᐅᔨᒪᓕᓚᐅᕐᖕᓂᓐᓂᑦ ᐊᑕᓂᕐᖕᒥᒃ ᐊᑭᕋᖅᑐᐃᓐᓇᖃᑦᑕᖅᐳᓯ.
25ᑍᒤᒻᒪᑦ ᐹᒻᒪᖓᓚᐅᖅᐳᖓ ᐊᑕᓂᐅᑉ ᓵᖓᓂ ᐅᓪᓗᓂᒃ ᐅᓐᓄᓂᒡᓗ 40-ᓂᒃ, ᖃᐅᔨᒪᓚᐅᕋᒪ ᐃᓕᑦᓯᓐᓂᒃ ᓄᖒᑦᓯᔪᒪᓯᒪᓕᖕᓂᖓᓂᒃ. 
26ᑐᒃᓯᐊᓚᐅᖅᐳᖓᓗ ᐊᑕᓂᕐᖕᒧᑦ, ‘ᐊᑕᓃᖅ ᒎᑎᐅᔪᑎᑦ, ᓇᖕᒥᓂᖅ ᐃᓄᖁᑎᒋᔭᑎᑦ ᓄᖑᑎᓐᓂᐊᕐᖕᓇᒋᑦ, ᑖᒃᑯᐊ ᓴᐳᑎᓚᐅᖅᑕᑎᑦ ᐊᐅᓪᓚᖅᑎᓚᐅᖅᑕᑎᓪᓗ ᐃᑦᔨᑉᑎᒥᑦ ᓴᓐᖏᓂᖅᔪᐊᕐᖕᓄᑦ ᐱᔪᓐᓇᕐᖕᓂᖅᔪᐊᕐᖕᓄᓪᓗ. 
27ᐱᔨᑎᑦ ᐃᖅᑲᐅᒪᓚᐅᒃᑭᑦ, ᐂᕝᕙᕋᕼᐋᒻ, ᐂᓴᑭ, ᔧᑯᓗ, ᐃᓱᒪᒋᓐᖏᓚᐅᒃᑭᑦ ᒫᓐᓇ ᐃᓅᖃᑎᒌᑦ ᑐᓴᕈᓐᓇᖏᑦᑐᐊᓘᓂᖏᑦ, ᐱᐅᖏᑦᑐᓕᓂᖏᓪᓗ, ᐊᔪᖅᑐᓕᓂᖏᓪᓗ. 
28ᐃᑦᔨᑉᑎᒥᐅᑦ ᐅᖃᐅᓯᖃᓕᖁᓇᒋᑦ ᐃᓕᖕᓂᒃ ᐃᓄᖁᑎᓂ ᓄᓇᒧᑦ ᐊᖏᕈᑎᖏᓯᒪᔭᒥᓄᑦ ᑎᑭᑎᑦᓱᓐᓇᓐᖏᓔᑦ. ᐅᖃᓕᕋᔭᕆᕗᑦ ᐃᓄᖁᑎᓂ ᐃᓄᖃᖏᑦᑐᒧᐊᕈᑎᓚᐅᖅᐰᑦ ᑐᖁᑦᑕᖅᑐᕈᒪᓪᓗᖏᑦ, ᐃᓄᖁᑎᓂ ᐆᒥᒋᓕᕋᒥᒋᑦ. 
29ᐅᑯᐊᓕ ᐃᓅᖃᑎᒌᑦ ᓂᕈᐊᖅᓯᒪᕙᑎᑦ ᐃᕝᕕᑦ ᓇᖕᒥᓂᕆᔪᒪᓪᓗᒋᑦ ᑖᒃᑯᐊᓗ ᐊᐅᓪᓚᖅᑎᓚᐅᖅᐸᑎᑦ ᐃᑦᔨᑉᑎᒥᑦ ᐱᔪᓐᓇᕐᖕᓂᖅᔪᐊᕐᖕᓄᑦ ᓴᓐᖏᓐᓂᖅᔪᐊᕐᖕᓄᓪᓗ.’”
