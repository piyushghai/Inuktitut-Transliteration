1ᐊᔪᕆᖅᑐᐃᔫᑉ ᐅᖃᐅᓯᖏᑦ, ᑍᕕᑎᐅᑉ ᐃᕐᖕᓂᖓᑕ, ᔪᕉᓴᓚᒥ ᐊᖓᔪᖅᑳᖅᔪᐊᖑᔫᑉ.
2“ᓱᕙᓕᑭᐊᖅ! ᓱᕙᓕᑭᐊᖅ!” ᐊᔪᕆᑐᐃᔪᖅ ᐅᖃᖅᐳᖅ, “ᑕᒪᕐᖕᒥᒃ ᓱᓇᑐᐃᓐᓁᑦ ᓱᕙᓕᑭᐊᖑᕗᑦ.” 
3ᐃᓄᒃ ᓱᓇᒥᒃ ᐱᕚᓪᓕᕈᑎᖃᖅᐹ ᐊᒃᓱᕈᕈᑎᒋᔭᒥᓂᒃ? ᓴᓇᓂᕐᖕᒥᓄᑦ ᓯᕿᓂᐅᑉ ᐊᑖᓂ? 
4ᑭᖑᕚᕆᑦ ᐊᓂᒍᖅᐸᓪᓕᐊᕗᑦ, ᐊᒻᒪ ᑭᖑᕚᕆᑦ ᐊᓯᖏᑦ ᑭᖑᕝᕕᐅᑎᒋᕗᑦ; ᓄᓇᓕ ᓱᖁᓯᕈᓐᓇᓐᖏᓚᖅ ᐃᓱᖃᖏᑦᑐᒧᑦ. 
5ᓯᕿᓂᖅᓗ ᓄᐃᕙᒃᐳᖅ, ᓂᐱᕙᒃᓗᓂᓗ, ᑐᐊᕕᖅᓗᓂᓗ ᓄᐃᕕᒋᕙᒃᑕᒥᓄᑦ ᐂᓕᕆᕗᖅ. 
6ᐊᓄᕆ ᓯᕿᓂᕐᖕᒧᑦ ᐃᖏᕐᕋᕗᖅ. ᓴᖑᓪᓗᓂᓗ ᐅᑎᓕᕆᕗᖅ ᐅᓐᓄᐊᓪᓗᐊᒧᑦ; ᑕᕝᕙ ᐅᐃᑦᔮᖃᑦᑕᓕᕆᕗᖅ ᑍᒪᓐᖓᑦ, ᐊᒻᒪ ᐅᑎᓕᕆᓪᓗᓂ. 
7ᑰᑦ ᑕᒪᕐᖕᒥᒃ ᐃᒪᖅᐱᖕᒧᑦ ᑰᒃᐳᑉ, ᑭᓯᐊᓂᓕ ᐃᒪᖅᔪᐊᑦ ᑕᑕᑉᐸᓪᓕᐊᓐᖏᓚᑦ; ᑰᓕᕆᐊᖅᕕᒋᔭᒥᖕᓂᓪᓕ, ᑕᕝᕙ ᐅᑎᓕᕆᓪᓗᑎᒃ. 
8ᑭᓱᑐᐃᓐᓁᑦ ᑕᖃᓇᖅᑐᐃᓐᓇᐅᕗᑦ, ᐅᖃᐅᓯᕆᔭᐅᔪᐃᓐᓇᐅᕙᒐᑎᒃ, ᐃᔩᒡᓗ ᑕᑯᔭᒥᖕᓂᒃ ᓈᒻᒪᒃᓯᔪᓐᓇᓐᖏᓛᒃ, ᓯᐅᑏᒡᓗ ᑐᓴᖅᑕᒥᖕᓂᒃ ᓈᒻᒪᒃᓯᔪᓐᓇᖏᓐᓂᕘᒃ. 
9ᐱᑕᖃᓚᐅᖅᑐᑦ ᐱᑕᕾᓐᓇᕐᖕᓂᐊᕐᖕᒪᑕ, ᖃᓄᐃᓕᐅᖅᑕᐅᓚᐅᖅᑐᓪᓗ ᐱᔭᕆᐊᖃᒃᑲᓐᓂᖃᑦᑕᕆᕗᑦ, ᓄᑖᒥᒃ ᐱᑕᖃᓐᖏᓚᖅ ᓯᕿᓂᐅᑉ ᐊᑖᓂ. 
10ᓱᓇᒥᒃ ᐱᑕᖃᖅᐸ ᐅᖃᐅᓯᐅᔪᓐᓇᖅᑐᒥᒃ, “ᑕᑯᒍᒃ ᐅᓇ ᓄᑖᖅ”? ᒪᑯᐊᓕ ᐱᑕᖃᕇᓚᐅᖅᑐᑦ ᐃᑦᓴᖅᔪᐊᖅ ᐱᑕᖃᓚᐅᓐᖏᑎᓪᓗᑕ. 
11ᐱᔭᕇᖅᑐᑦ ᐃᖅᑲᐅᒪᔭᐅᔪᓐᓇᓐᖏᓚᑦ. ᓯᕗᓂᑦᑎᓐᓂᓗ ᕾᔪᑦ ᐃᖅᑲᐅᒪᔭᐅᔪᓐᓇᕐᖕᓂᐊᖏᓐᓂᕗᑦ, ᑭᖑᓪᓕᑦᑎᓐᓂᑦ.
12ᐅᕙᖓ, ᐊᔪᕆᖅᑐᐃᔪᖓ, ᐊᖓᔪᖅᑳᖅᔪᐊᖑᓚᐅᖅᐳᖓ ᐄᓴᕅᓕᑎᓄᑦ ᔪᕉᓴᓚᒥ. 
13ᐃᓕᓐᓂᐊᓚᐅᖅᐳᖓ, ᕿᓂᖅᓗᖓᓗ ᓄᓇᒦᑦᑐᓕᒫᓂᒃ; ᑐᑭᓯᕗᖓ ᒎᑎᐅᑉ ᐃᓄᐃᑦ ᐅᖁᒤᑦᑐᓂᒃ ᑐᓂᓯᕕᒋᖕᒪᒋᑦ! 
14ᖃᐅᔨᓯᒪᕙᒃᑲ ᑕᒪᕐᖕᒥᒃ ᓯᕿᓂᐅᑉ ᐊᑖᓂ ᐱᓇᓱᐊᖅᑕᐅᔪᑦ; ᑐᑭᓯᕙᒃᑲ ᓱᕙᓕᑭᐊᖑᖕᒪᑕ, ᓲᖅᓗ ᐊᓄᕆᒥᒃ ᐊᓐᖑᑎᓇᓱᐊᖅᑐᑐᑦ. 
15ᓂᐅᖓᔪᑦ ᑐᑭᓕᐊᖅᓯᑎᑕᐅᔪᓐᓇᓐᖏᓚᑦ, ᐱᑕᖃᖏᑦᑐᓪᓗ ᓈᓴᖃᓯᐅᑎᔭᐅᔪᓐᓇᓐᖏᓚᑦ.
16ᐃᒫᒃ ᐃᓱᒪᓕᓚᐅᖅᐳᖓ, “ᑕᑯᒋᑦ, ᓯᓚᑐᓂᖅᔪᐊᓕᐊᓘᓕᖅᐳᖓ, ᓯᓚᑐᓂᖅᓴᐅᓕᖅᓗᖓᓗ ᑕᒤᓐᓂᑦ ᔪᕉᓴᓚᒥ ᐊᖓᔪᖅᑳᖅᔪᐊᖑᓚᐅᖅᓯᒪᔪᓂᑦ ᓯᕗᓂᓐᓂᑦ; ᓯᓚᑐᓂᕐᖕᒥᒃ ᖃᐅᔨᒪᓂᕐᖕᒥᒡᓗ ᐊᖏᔪᒥᒃ ᐊᑐᖅᓯᒪᓕᖅᐳᖓ.” 
17ᐃᓕᓐᓂᐊᓚᐅᖅᐳᖓᓗ ᓯᓚᑐᓂᕐᖕᒥᒃ, ᐃᓱᒤᕈᑎᓂᕐᖕᒥᒡᓗ, ᓯᓔᑦᑑᓂᕐᖕᒥᒡᓗ. ᑐᑭᓯᕗᖓᓕ ᑕᒪᒃᑯᐊ ᐊᓄᕆᒥᒃ ᓲᖅᓗ ᐊᓐᖑᑎᓇᓱᒃᑐᑐᑦ ᑍᒤᑐᐃᓐᓇᖅᐳᑦ. 
18ᓯᓚᑐᓂᕐᖕᒥᒃ ᖃᐅᔨᕙᓪᓕᐊᓪᓗᓂ ᐊᖏᔪᒥᒃ ᕿᒃᓵᖕᓇᕐᖕᓂᖃᕐᖕᒪᑦ. ᖃᐅᔨᒪᓕᖅᐸᓪᓕᐊᓪᓗᓂ ᕿᒃᓵᖕᓇᖅᑐᑦ ᐊᖏᓕᕙᓪᓕᐊᒋᕗᑦ.
