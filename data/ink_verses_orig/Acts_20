1ᐃᓄᐃᑦ ᐅᐃᒪᔮᕐᖕᓂᐊᓗᐊᑦ ᓄᖅᑲᕐᖕᒪᑦ, ᐸᐅᓗᓯᐅᑉ ᐃᓕᓐᓂᐊᖅᑏᑦ ᑲᑎᖁᕔᑦ, ᐱᕙᓪᓕᕈᑎᒃᓴᖏᓐᓂᒡᓗ ᐅᖃᐅᑎᔭᕇᕋᒥᒋᑦ ᒪᓯᑑᓂᐊᒧᑦ ᐊᐅᓪᓚᖅᐳᖅ. 
2ᑖᒃᑯᑎᒎᓇᖅᓗ ᐃᖏᕐᕋᒐᒥ ᐃᓄᐃᑦ ᑕᒫᓃᑦᑐᑦ ᐱᕙᓪᓕᕈᑎᒃᓴᖏᓐᓂᒃ ᐊᔪᕆᖅᑐᒻᒪᕆᓚᐅᖅᓗᒋᑦ, ᑭᖑᕐᖓᒍᑦ ᒍᕇᓯᒧᐊᖅᐳᖅ ᐊᑬᐊᒦᑦᑐᒧᑦ, 
3ᑕᕝᕙᓃᓕᖅᐳᖅᓗ ᑕᖅᑭᓂᒃ ᐱᖓᓱᓂᒃ, ᖃᐅᔨᒐᒥᓗ ᑐᖁᑕᐅᔪᒪᓂᕐᖕᒥᓂᒃ ᔫᑎᓄᑦ; ᓯᕆᐊᒧᑦ ᐊᐅᓪᓚᑐᐃᓐᓇᕆᐊᖃᓕᖅᓗᓂ; ᒪᓯᑑᓂᐊᒃᑰᖅᓗᓂ ᐅᑎᖔᕈᒪᓕᖅᐳᖅ. 
4ᓱᐹᑕᕆ ᐰᕋᓯᐅᑉ ᐃᕐᖕᓂᖓ ᐱᕆᐊᒥᐅᖅ ᐃᓚᒋᕚ, ᐊᕆᔅᑕᑰᓯᓗ ᓯᑲᓐᑐᓯᓗ ᑎᓴᓗᓁᑲᒥᐅᒃ, ᒊᐊᓯᓗ ᑑᕐᐱᒥᐅᖅ, ᑍᑭᑰᓯᓗ ᑐᕉᐱᒨᓯᓗ ᐂᓯᐊᒥᐅᑖᒃ, ᑎᒧᑎᓗ. 
5ᑖᒃᑯᐊᓗ ᓯᕗᓂᑦᑎᓐᓂ ᐊᐅᓪᓚᕋᒥᒃ ᑐᕈᐊᓯᒥ ᐅᑕᖅᑭᓕᖅᐹᑎᒍᑦ. 
6ᐱᓕᐰᒥᓪᓗ ᐅᒥᐊᖅᑐᓕᖅᐳᒍᑦ ᓇᓪᓕᐅᓐᓂᖅᓯᐅᕇᕋᑦᑕ ᐳᕙᓪᓚᖅᓴᐅᑎᖃᖏᑦᑐᓂᒃ ᓂᐊᖂᔭᖅᑐᖅᕕᖕᒥᒃ, ᐅᓪᓗᑦ ᑕᓪᓕᒪᑦ ᓈᖕᒪᑕ ᐃᓚᕗᑦ ᑎᑭᑉᐸᕗᑦ ᑐᕈᐊᓯᒦᑦᑐᑦ, ᑕᕝᕙᓃᓕᖅᐳᒍᓪᓗ ᐱᓇᓱᐊᕈᓯᓕᒫᒥᒃ.
7ᓴᐸᑎᐅᓪᓗ ᐅᓐᓄᖓᓂ ᑲᑎᓪᓗᑕ ᓂᕆᖃᑎᒌᒋᐊᖅᑐᖅᐳᒍᑦ, ᐸᐅᓗᓯᓕ ᖃᐅᒃᐹᕋᒥ, ᐃᓄᐃᑦ ᐅᖃᓪᓚᒃᕕᒋᓕᖅᐰᑦ; ᐅᓐᓄᐊᑉ ᕿᑎᕋᕐᖕᓂᖓ ᑎᑭᓪᓗᒍ. 
8ᐃᒡᓗᒥ ᖁᓕᕇᖕᒦᒃᑲᑦᑕ ᑲᑎᒪᕕᒋᔭᕗᑦ ᖃᐅᒪᑎᑕᐅᕗᖅ ᓇᓂᕈᐊᓄᑦ ᐅᓄᖅᑐᓄᑦ. 
9ᐃᓅᓱᒃᑐᖅᓗ ᐊᖑᑦ ᐃᐅᑎᑲᓯᒥᒃ ᐊᑎᓕᒃ ᐃᒐᓛᕐᖕᒥ ᐃᒃᓯᕙᕗᖅ ᐸᐅᓗᓯ ᐊᑯᓂ ᐅᖃᓪᓚᒃᑎᓪᓗᒍ. ᑖᓐᓇᓗ ᐃᖁᒻᒪᔪᓐᓁᓪᓕᒐᒥ ᓯᓂᓕᖅᐳᖅ; ᐃᒐᓛᕐᖕᒥᓪᓗ ᐃᔪᒃᑲᖅᐳᖅ ᓄᓇᒧᑦ ᐃᒡᓘᑉ ᖁᓕᕇᑉ ᐱᖓᔪᐊᓐᓂᑦ, ᐅᐸᒃᑲᒥᑦᔪᒡᓗ ᑎᒍᕚᑦ ᑐᖁᖓᓕᖅᑐᖅ. 
10ᐸᐅᓗᓯᓗ ᑕᐅᓄᓐᖓᕋᒥ ᐅᑯᕕᒋᓪᓗᒍ ᐃᕿᑉᐹ, ᐅᖃᖅᓗᓂᓗ, “ᐅᐃᒪᔮᖏᓪᓗᓯ, ᑕᕐᖕᓂᖓ ᓱᓕ ᑕᕝᕙᓃᒻᒪᑦ.” 
11ᐃᒡᓗᒧᓪᓕ ᓇᔪᖅᑕᒥᖕᓄᑦ ᐅᑎᕋᒥᒃ ᐸᐅᓗᓯᐅᑉ ᓂᐊᖂᔭᖅ ᐊᕕᒃᐹ ᓂᕆᓪᓗᑎᒡᓗ, ᓱᓕ ᐊᑯᓂ ᐅᖃᖅᕕᒋᓚᐅᖅᓗᒋᑦ, ᓯᕿᓂᐅᑉ ᓄᐃᓕᕐᖕᓂᖓ ᑎᑭᓪᓗᒍ, ᐸᐅᓗᓯᐅᓪᓗ ᕿᒪᓕᖅᐰᑦ. 
12ᐃᓄᐃᓪᓗ ᐃᓅᓱᒃᑐᖅ ᑖᓐᓇ ᖃᓄᐃᑦᑐᓐᓃᖅᑐᖅ ᐊᖏᕐᕋᐅᑎᕚᑦ, ᐊᖏᔪᒥᒡᓗ ᓮᒻᒪᖅᑎᑕᐅᓪᓗᑎᒃ.
13ᐅᒥᐊᖅᔪᐊᒃᑯᑦ ᓯᕗᓪᓕᐅᓪᓗᑕ ᐊᐅᓪᓚᖅᐳᒍᑦ ᐋᓱᓯᒧᑦ, ᑍᑲᓂ ᐸᐅᓗᓯ ᐃᑭᔪᒪᓯᒪᖕᒪᑦ; ᑍᒫᒃ ᐅᖃᐅᑎᓚᐅᕐᖕᒪᑎᒍᑦ, ᓇᖕᒥᓂᖅ ᓄᓇᒃᑯᑦ ᑍᑯᓐᖓᕈᒪᓪᓗᓂ. 
14ᑍᑲᓂᓗ ᐋᓱᓯᒥ ᑲᑎᒐᑦᑎᒍ, ᐅᕙᑦᑎᓐᓄᑦ ᐃᑭᕗᖅ, ᒥᑍᓖᓂᒧᓪᓗ ᐊᐅᓪᓚᖅᐳᒍᑦ. 
15ᑕᕝᕙᓐᖓᓪᓗ ᐅᒥᐊᖅᑐᓕᕐᖕᒥᒐᑦᑕ ᖃᐅᑎᓪᓗᒍ ᑬᐅᓯᐅᑉ ᐊᑭᐊᓄᑦ ᑎᑭᑉᐳᒍᑦ; ᖃᐅᒃᑲᓐᓂᖅᑎᓪᓗᒍᓗ ᓵᒧᓯᒧᑦ ᑎᑭᑉᐳᒍᑦ, ᐊᒻᒪ ᓱᓕ ᖃᐅᒃᑲᓐᓂᖅᑎᓪᓗᒍ ᒥᓕᑕᓯᒧᑦ ᑎᑭᑉᐳᒍᑦ. 
16ᐸᐅᓗᓯ ᐅᖃᖅᓯᒪᖕᒪᑦ ᐃᐱᓱᓯ ᖄᖐᓐᓇᕈᒪᓪᓗᒍ ᐂᓯᐊᒦᑐᐃᓐᓇᕈᒪᓇᓂ; ᑐᐊᕕᓕᕋᒥ ᐊᔪᕐᖕᓇᖏᑉᐸᑦ ᐱᓐᑎᑰᔅᑎᒥ ᔪᕉᓴᓚᒦᑦᑐᒪᓪᓗᓂ.
17ᒥᓕᑕᓯᒥᑦ ᐸᐅᓗᓯ ᐅᖃᕆᐊᖅᑐᖅᑎᑦᓯᕗᖅ ᐅᒃᐱᖅᑑᖃᑎᒌᑦ ᐊᖓᔪᖅᑳᖏᓐᓄᑦ ᐃᐱᓱᓯᒧᑦ ᑲᑎᖃᑎᒋᔪᒪᓪᓗᒋᑦ. 
18ᑎᑭᒻᒪᑕᓗ ᐅᖃᖅᕕᒋᓕᖅᐰᑦ: “ᖃᐅᔨᒪᕗᓯ ᐃᓕᑦᓯᓐᓃᑎᓪᓗᖓ ᐱᓂᐊᕐᖕᓂᕆᓚᐅᖅᑕᓐᓂᒃ ᐂᓯᐊᒧᐊᖅᕕᒋᓚᐅᖅᑕᓐᓂᑦ ᐱᒋᐊᖅᓗᒍ, 
19ᐊᑕᓂᕐᖕᒥᒃ ᐱᔨᑦᓯᓚᐅᖅᐳᖓ ᓇᓗᖅᑯᑎᒻᒪᕆᒃᓗᖓ ᖁᕝᕕᐅᖃᑕᖅᓗᖓᓗ, ᐅᖁᒤᒃᓴᖅᑎᑕᐅᓂᓐᓄᑦ ᔫᑎᑦ ᑐᖁᑦᓯᓇᓱᐊᕐᖕᓂᖏᓐᓄᑦ; 
20ᐅᖃᖅᑍᓕᕙᓚᐅᓐᖏᓚᖓᓗ ᐃᓕᑦᓯᓐᓄᑦ ᐃᑲᔪᕈᑕᐅᔪᓐᓇᖅᑐᓂᒃ ᐃᓄᐃᑦ ᑕᒃᑯᐊᓂ, ᐊᔪᕆᖅᑐᐃᖃᑦᑕᖅᓗᖓᓗ ᐊᖏᕐᕋᑦᓯᓐᓂ ᐊᑐᓂᑦ. 
21ᔫᑎᓄᑦ ᒍᕇᑭᓄᓪᓗ ᐊᑦᔨᒌᓂᒃ ᐅᖃᐅᑦᔪᐃᕙᓚᐅᖅᐳᖓ ᒎᑎᒧᑦ ᖃᕿᐊᓕᖅᓗᑎᒃ ᓵᒋᐊᖁᓪᓗᒋᑦ ᐊᔪᕐᖕᓂᕐᖕᒥᖕᓂᑦ; ᐅᒃᐱᖁᓪᓗᒋᓪᓗ ᐊᑕᓂᕐᖕᒧᑦ ᔩᓱᓯᒧᑦ. 
22ᒫᓐᓇᓗ ᑕᑯᒋᑦ, ᐊᓂᕐᖕᓂᕐᖕᒧᑦ ᐃᑦᔪᕐᖕᓁᑦᑐᒧᑦ ᐱᖁᔭᐅᓂᓐᓄᑦ ᔪᕉᓴᓚᒧᐊᕐᖕᓂᐊᖅᐳᖓ, ᖃᐅᔨᒪᓇᖓᓗ ᑍᑲᓂ ᖃᓄᐃᑕᐅᓂᐊᕐᖕᒪᖔᕐᖕᒪ; 
23ᑭᓯᐊᓂᓕ ᖃᐅᔨᒪᕗᖓ ᐊᓂᕐᖕᓂᖅ ᐃᑦᔪᕐᖕᓁᑦᑐᖅ ᓇᓗᓁᖅᓯᖕᒪᑦ ᑎᒍᔭᐅᓯᒪᓃᑦ ᐋᓐᓂᐊᑎᑕᐅᓃᓪᓗ ᐅᑕᖅᑭᖕᒪᑕ ᐅᕙᓐᓂᒃ ᓄᓇᓕᓕᒫᓂ. 
24ᐃᓅᓯᕐᖕᒪᓕ ᐅᕙᓐᓄᑦ ᐊᑐᕐᖕᓇᓗᐊᖏᓐᓂᖓ ᖃᐅᔨᒪᕙᕋ, ᐱᔭᕇᕋᓱᐊᕈᒪᓂᕋᓕ ᐃᓱᒪᓇᕐᖕᓂᖅᓴᐅᕗᖅ ᐊᑕᓂᐅᑉ ᔩᓱᓯᐅᑉ ᐅᕙᓐᓄᑦ ᑎᓕᓯᑦᔪᑎᒋᓯᒪᔭᖓᓂᒃ, ᓇᓗᓁᖅᓯᖁᓪᓗᖓ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᒎᑎᐅᑉ ᐱᔪᓐᓇᖅᑎᑦᓯᓂᖓᓂᒃ.
25ᒫᓐᓇᓗ ᑕᑯᒋᑦ, ᐃᓕᑦᓯᓐᓄᑦ ᐊᔪᕆᖅᑐᐃᖃᑦᑕᓚᐅᖅᑐᖓ ᒎᑎᐅᑉ ᐊᑕᓂᐅᕕᖓᓂᒃ ᖃᐅᔨᒪᕗᖓ ᑕᑯᒃᑲᓐᓂᕐᖕᓂᐊᕈᓐᓃᕋᑦᓯᓐᖓ. 
26ᑍᒤᒻᒪᑦ ᐅᓪᓗᒥ ᐅᖃᐅᑎᕙᑦᓯ ᐸᓯᔭᒃᓴᐅᓂᐊᕈᓐᓃᖅᐳᖓ ᑕᕐᖕᓂᓯ ᐱᑦᔪᑎᒋᓪᓗᒋᑦ, 
27ᐅᖃᖅᑍᓕᒪᓚᐅᖏᓐᓇᒪ ᐃᓕᑦᓯᓐᓄᑦ ᒎᑎᐅᑉ ᐊᑐᖅᑕᐅᖁᔭᓕᒫᖏᓐᓂᒃ. 
28ᖃᐅᔨᓴᑦᓯᐊᓕᕆᑦᓯ ᐃᓅᓯᕆᔭᑦᓯᓐᓂᒃ ᑲᒪᒋᑦᓯᐊᖅᓗᒋᓪᓗ ᐅᒃᐱᖅᑑᖃᑎᒌᑦ ᐊᓂᕐᖕᓂᐅᑉ ᐃᑦᔪᕐᖕᓁᑦᑑᑉ ᑲᒪᔨᓐᖑᖅᑎᓯᒪᖕᒪᓯ ᑖᒃᑯᓄᖓ, ᐰᖅᓯᔨᐅᓕᕆᑦᓯ ᒎᑎᐅᑉ ᐃᓚᒌᒃᑐᖁᑎᖏᓐᓂᒃ ᑖᒃᑯᐊ ᓇᖕᒥᓂᖅᑖᕆᓯᒪᖕᒪᒋᑦ ᐃᕐᖕᓂᕐᖕᒥ ᐊᐅᖓᒍᑦ. 
29ᖃᐅᔨᒪᕗᖓ ᐊᐅᓪᓚᕈᒪ ᐊᒪᕈᐃᑦ ᐃᖅᓯᓇᖅᑐᑦ ᐊᑯᓐᓇᑦᓯᓐᓄᐊᕈᒫᕐᖕᒪᑕ, ᐃᓚᒌᒃᑐᓪᓗ ᐊᒃᑐᖅᑕᐅᖏᑦᑐᖃᕐᖕᓂᐊᓐᖏᓚᑦ; 
30ᐃᓄᒃᑕᖃᓕᕈᒫᕐᖕᒪᑦ ᐊᑯᓐᓇᑦᓯᓐᓂᑦ ᐱᔪᓂᒃ ᓱᓕᖏᑦᑐᒥᒃ ᐊᔪᕆᖅᑐᐃᖃᑦᑕᖅᑐᓂᒃ, ᒪᓕᒃᑎᑖᕋᓱᐊᖅᓗᑎᒡᓗ ᐃᓕᓐᓂᐊᖅᑎᓂᒃ. 
31ᑍᒤᒻᒪᑦ ᖃᐅᔨᓴᑦᓯᐊᓕᕆᑦᓯ, ᐃᖅᑲᐅᒪᓗᓯᓗ ᖁᕝᕕᐅᖃᑦᑕᖅᓗᖓ ᐅᓪᓗᒃᑯᑦ ᐅᓐᓄᐊᒃᑯᓪᓗ ᓄᖅᑲᓚᐅᖅᓯᒪᓇᖓ ᐊᔪᕆᖅᑐᖃᑦᑕᓚᐅᕋᑦᓯ ᐊᕐᕌᒍᓂᒃ ᐱᖓᓱᓂᒃ.
32ᒫᓐᓇᓕ ᒎᑎᒧᑦ ᑐᓂᓕᖅᐸᑦᓯ ᐱᔪᓐᓇᖅᑎᑦᓯᓂᖓᑕ ᐊᔪᕆᖅᑐᐃᑦᔪᑕᐅᓂᖓᓄᑦ ᑕᒪᑐᒧᖓ ᐱᔪᓐᓇᖅᓯᕙᓪᓕᐊᑎᑕᐅᔪᓐᓇᕋᑦᓯ ᑭᖑᕐᖑᑎᔭᒃᓴᒥᒡᓗ ᑐᓂᓯᕕᒋᔪᓐᓇᖅᐹᓯ ᒎᑎᐅᑉ ᐃᓄᖁᑎᓕᒫᒥᓄᑦ ᐊᖏᕈᑎᒋᓯᒪᔭᒥᓂᒃ. 
33ᑮᓇᐅᔭᓂᒃ ᐊᓐᓄᕌᒃᓴᓂᒡᓘᓐᓃᑦ ᐃᓕᑦᓯᓐᓂᑦ ᕿᓄᓚᐅᓐᖏᓚᖓ. 
34ᓇᖕᒥᓂᖅ ᖃᐅᔨᒪᕗᓯ ᐱᓇᓱᐊᖃᑦᑕᖅᓯᒪᒐᒪ ᓇᖕᒥᓂᖅ ᐃᓅᑦᔪᑎᒃᓴᓐᓂᒃ, ᐃᓚᒋᔭᒪᓗ ᐃᓅᑦᔪᑎᒃᓴᖏᓐᓂᒃ. 
35ᓇᖕᒥᓂᖅ ᖃᐅᔨᑎᓚᐅᖅᐸᑦᓯ ᐊᒃᓱᕈᕐᖕᓂᑦᑎᓐᓄᑦ ᐱᓇᓱᐊᖅᓗᑕ ᓴᓐᖐᑦᑐᓂᒃ ᐃᑲᔪᕆᐊᖃᕋᑦᑕ, ᐊᑕᓂᐅᑉ ᔩᓱᓯᐅᑉ ᐅᖃᐅᓯᖏᑦ ᐃᖅᑲᖅᓗᒋᑦ ᐅᖃᖅᓯᒪᖕᒪᑦ, ‘ᑐᓂᓯᓂᖅ ᓮᒻᒪᖅᑎᑕᐅᓇᕐᖕᓂᖅᓴᐅᕗᖅ ᐂᑦᑐᖅᑕᐅᓂᕐᖕᒥᑦ.’”
36ᐸᐅᓗᓯᓕ ᑕᒪᒃᑯᓂᖓ ᐅᖃᕇᕋᒥ ᓰᖅᑯᖅᓗᓂ ᑐᒃᓯᐊᖃᑎᒋᕔᑦ. 
37ᐊᑕᖏᖅᓱᑎᒡᓗ ᑕᕝᕙᐅᕗᑏᓕᕋᒥᒃ ᖁᕝᕕᐅᖅᐳᑦ ᐸᐅᓗᓯᓗ ᐃᕿᓪᓗᒍ ᑯᓂᒃᐹᑦ, 
38ᑕᑯᒃᑲᓐᓂᕐᖕᓂᐊᕈᓐᓃᕐᖕᓂᕋᖅᓗᒋᑦ ᐅᖃᓚᐅᕐᖕᓂᖓ ᕿᒃᓵᒍᑎᒋᓗᐊᖅᐹᑦ. ᐅᒥᐊᖅᔪᐊᒧᓪᓗ ᑎᑭᓪᓗᑎᒃ ᖃᓂᐅᖅᐹᑦ.
