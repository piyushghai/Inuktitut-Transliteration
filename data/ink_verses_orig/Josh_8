1ᐊᑕᓂᖅ ᐅᖃᖅᐳᖅ ᔮᓱᐊᒧᑦ, “ᐅᓇᑕᖅᑐᒃᓴᓕᒫᑦ ᐃᓚᒋᓗᒋᑦ ᐂᒨᓕᕆᑦᓯ; ᑲᑉᐱᐊᓱᒃᑍᓕᒋᑦᓯ ᓴᐱᖅᑍᓕᓗᓯᓗ, ᓵᓚᖃᖅᑎᓐᓂᐊᖅᐸᒋᑦ ᐂᑉ ᐊᖓᔪᖅᑳᖅᔪᐊᖓᓂᒃ, ᐃᓄᖁᑎᖏᓐᓂᒡᓗ, ᐃᒡᓗᒐᓴᖏᑦ ᓄᓇᖁᑎᖏᓪᓗ ᐱᓂᐊᖅᐸᓯ. 
2ᐱᓂᐊᖅᓂᖃᖅᑐᒃᓴᐅᕗᓯ ᐂᑉ ᐊᖓᔪᖅᑳᖅᔪᐊᖓᓄᑦ ᑍᒫᑦᓮᓐᓇᖅ ᔨᕆᑰᑉ ᐊᖓᔪᖅᑳᖅᔪᐊᖓᓂᒃ ᐱᓂᐊᖅᕕᖃᓚᐅᕐᖕᓂᑦᓯᑐᑦ; ᑭᓯᐊᓂᓕ ᑕᒪᑐᒪᓂ ᐱᖁᑎᖏᑦ ᐱᔪᓐᓇᕐᖕᓂᐊᖅᐸᓯ ᐆᒪᔪᖁᑎᖏᓪᓗ ᓇᖕᒥᓂᖅᑖᕆᓗᒋᑦ; ᐅᓇᑕᕆᐊᓕᖅᓯᐅᒃ ᐃᒡᓗᒐᓮᑦ ᐅᐸᓗᐃᓗᒋᑦ ᑐᓄᐊᓂᑦ.”
3ᑕᕝᕙ ᔮᓱᐊ ᐊᑐᐃᓐᓇᐅᓕᖅᐳᖅ, ᐅᓇᑕᖅᑐᒃᓴᖁᑎᖏᓪᓗ ᐂᒧᑦ ᐅᓇᑕᕆᐊᕐᖕᓂᐊᖅᓗᑎᒃ; ᓂᕈᐊᖅᐳᖅᓗ 30,000-ᓂᒃ ᐱᔪᓐᓇᕐᖕᓂᖅᐹᓂᒃ, ᑎᓕᕔᓪᓗ ᐅᓐᓄᐊᑯᑦ. 
4ᐃᒫᒃ ᐅᖃᐅᑎᓪᓗᒋᑦ, “ᐃᔨᖅᓯᒪᓂᐊᖅᐳᓯ ᐃᒡᓗᒐᓮᑦ ᑐᓄᐊᓂ; ᐅᖓᓯᒋᔭᖓᓃᑦᑍᓕᒋᑦᓯ ᖃᓂᒋᔮᓂᓕ ᐊᑐᐃᓐᓇᐅᓂᐊᖅᐳᓯ ᐅᓇᑕᕐᖕᓂᕐᖕᒧᑦ. 
5ᐅᕙᖓᓕ ᐃᓄᐃᓪᓗ ᐃᓚᒋᔭᒃᑲ, ᐃᒡᓗᒐᓮᑦ ᐅᐸᖕᓂᐊᖅᐸᕗᑦ, ᐂᒥᐅᑍᓪᓗ ᐅᐸᒃᐸᑎᒍᑦ, ᕿᒫᓂᐊᖅᐳᒍᑦ, ᑍᒫᑦᓮᓐᓇᖅ ᑍᒤᓚᐅᕋᑦᓯ ᓯᕗᓪᓕᕐᖕᒥᒃ. 
6ᒪᓕᖕᓂᐊᖅᐹᑎᒍᓪᓗ, ᐃᒡᓗᒐᓮᑦ ᐅᖓᓯᒋᔮᓄᐊᖅᑎᓐᓇᓱᖕᓂᐊᖅᐸᕗᑦ; ᐃᓱᒪᓂᐊᕐᖕᒪᑕ ᕿᒫᔭᐅᓇᓱᒋᓗᑎᒃ, ᑍᒫᑦᓮᓐᓇᖅ ᑍᒤᓚᐅᕋᑦᑕ. 
7ᑍᒪᓕ ᐃᔨᖅᓯᒪᕕᑦᓯᓐᓂᑦ ᐊᓂᓗᓯ ᐃᒡᓗᒐᓮᑦ ᐅᐸᖕᓂᐊᖅᐸᓯ ᓵᓚᒋᓗᒋᓪᓗ; ᐊᑕᓂᐅᑉ ᒎᑎᑦᓯ ᑐᓂᓂᐊᖅᐹ ᐃᓕᑦᓯᓐᓄᑦ. 
8ᐃᒡᓗᒐᓮᑦ ᓵᓚᒋᒍᑦᓯᐅᒃ ᐃᑯᐊᓪᓚᒃᑎᓐᓂᐊᖅᐸᓯ ᐊᑕᓂᖅ ᑍᒫᒃ ᑎᓕᓯᓚᐅᕐᖕᒪᑦ; ᑖᒃᑯᐊ ᑕᕝᕙ ᑎᓕᓯᑦᔪᑎᒋᔭᒃᑲ ᐃᓕᑦᓯᓐᓄᑦ.” 
9ᑕᕝᕙ ᔮᓱᐊᑉ ᐊᐅᓪᓚᖅᑎᑉᐰᑦ; ᐃᔨᖅᕕᒃᓴᒥᖕᓄᓪᓗ ᐂᕗᑦ, ᐅᑕᖅᑭᓕᖅᓗᑎᒡᓗ ᑕᕝᕙᓂ, ᐂᑉ ᓯᕿᓂᖓᑕ ᓂᐱᕕᐊᑕ ᓇᓛᓃᑦᑐᒧᑦ, ᐂᓪᓗ ᐱᑎᓕᐅᓪᓗ ᐊᑯᓐᓂᖓᓃᑦᑐᒧᑦ, ᔮᓱᐊᓕ ᓯᓂᓚᐅᖅᐳᖅ ᑕᖕᒫᖅᓯᒪᕕᖕᒥᓂ.
10ᔮᓱᐊᓗ ᐅᓪᓛᒻᒪᕆᒃᑯᑦ ᒪᑭᑉᐳᖅ ᐅᓇᑕᖅᑐᒃᓴᖁᑎᖏᓪᓗ, ᐄᓴᕅᓕᒥᐅᓪᓗ ᐊᖓᔪᖅᑳᖏᑦ ᐃᓚᒋᓪᓗᒋᑦ ᐂᒧᐊᖅᐳᑦ. 
11ᐅᓇᑕᖅᑐᒃᓮᓪᓗ ᐃᓚᒋᓪᓗᒋᑦ ᐃᒡᓗᒐᓮᑦ ᐃᑎᖅᑕᖅᕕᖓᑕ ᖃᓂᒋᔮᓄᐊᕋᒥᒃ ᑕᖕᒫᖅᐳᑦ ᐃᒡᓗᒐᓮᑦ ᐅᓐᓄᐊᖓᑕ ᓇᓛᓄᑦ, ᑖᒃᑯᐊᓗ ᐂᓪᓗ ᐊᑯᓐᓂᖓᓂ ᓇᑎᕐᖕᓇᖅᑕᖃᓚᐅᖅᐳᖅ. 
12ᐊᖑᑎᓪᓗ 5,000-ᓮᑦ ᐃᓚᒋᓪᓗᒋᑦ ᐃᔨᕆᐊᖅᑐᖅᐳᑦ, ᐃᒡᓗᒐᓮᑦ ᓯᕿᓂᐅᑉ ᓂᐱᕕᐊᑕ ᓇᓛᓄᑦ, ᐂᓪᓗ ᐱᑎᓕᐅᓪᓗ ᐊᑯᓐᓂᖓᓄᑦ. 
13ᑕᕝᕙ ᐅᓇᑕᖅᑐᒃᓮᑦ ᐋᖅᑭᒃᓱᖅᐳᑦ ᐅᓇᑕᕐᖕᓂᕐᖕᒧᑦ, ᐃᓚᖏᓪᓗ ᑕᖕᒫᖅᓗᑎᒃ ᐃᒡᓗᒐᓮᑦ ᐅᓐᓄᐊᖓᑕ ᓇᓛᓄᑦ, ᐊᓯᓕᒫᖏᑦ ᐃᒡᓗᒐᓮᑦ ᓯᕿᓂᐅᑉ ᓂᐱᕕᐊᑕ ᓇᓛᓃᑦᑐᒧᑦ ᐂᕗᑦ, ᔮᓱᐊᓕ ᐅᓐᓄᒥ ᑕᕝᕙᓂ ᓯᓂᒃᑕᖅᐳᖅ ᓇᖅᓴᒥ. 
14ᐂᑉ ᐊᖓᔪᖅᑳᖅᔪᐊᖓ ᔮᓱᐊᑉ ᐃᓄᖁᑎᖏᓐᓂᒃ ᑕᑯᒐᒥ ᐅᐃᒻᒪᒃᓗᓂ ᐱᒋᐊᓚᐅᖅᐳᖅ, ᐊᖑᑎᓕᒫᑦ ᐃᓚᒋᓪᓗᒋᑦ ᐊᓂᕗᑦ ᔪᐊᕐᑕᓂᐅᑉ ᓇᑎᕐᖕᓇᖓᑕ ᓇᓛᓄᑦ ᐅᓇᑕᕆᐊᖅᓗᑎᒃ ᐄᓴᕅᓕᒥᐅᓂᒃ ᑕᕝᕗᖓᑦᓮᓐᓇᖅ ᐅᓇᑕᖅᕕᒋᓚᐅᖅᑕᒥᖕᓄᑦ; ᖃᐅᔨᒪᓚᐅᓐᖏᓚᖅᓕ ᐃᒡᓗᒐᓴᖏᑕ ᑐᓄᐊᓂᑦ ᐱᒋᐊᖅᑕᐅᓕᒑᓂᕐᖕᒥᖕᓂᒃ. 
15ᔮᓱᐊᓗ ᐄᓴᕅᓕᒥᐅᓕᒫᓪᓗ ᑲᑉᐱᐊᓱᓐᖑᐊᓚᐅᖅᐳᑦ, ᕿᒫᓪᓗᑎᒡᓗ ᐃᓄᖃᔪᐃᑦᑐᒧᑦ. 
16ᐊᖑᑎᓕᒫᑦ ᐃᒡᓗᒐᓴᖕᒥᐅᑦ ᑎᓕᔭᐅᓚᐅᖅᐳᑦ ᒪᓕᒃᓴᖁᔭᐅᓪᓗᑎᒃ ᔮᓱᐊᒃᑯᓐᓂᒃ, ᒪᓕᒃᑎᓪᓗᒋᑦ ᕿᒤᕙᓪᓕᐊᑎᑕᐅᓚᐅᖅᐳᑦ ᐃᒡᓗᒐᓴᖕᓂᒃ. 
17ᐊᖑᑎᓕᒫᑦ ᐂᒦᑦᑐᑦ ᐱᑎᓕᒦᑦᑐᓪᓗ ᒪᓕᓚᐅᖅᐳᑦ ᐄᓴᕅᓕᒥᐅᓂᒃ; ᐃᒡᓗᒐᓴᒥᓂᒃ ᕿᒤᓪᓗᑎᒃ ᐅᒃᑯᐃᓐᖔᖅᑐᒥᒃ ᓴᐳᑦᔨᔨᒃᓴᖃᖏᑦᑐᓂᒃ, ᐄᓴᕅᓕᒥᐅᓂᒃ ᒪᓕᒡᓗᑎᒃ.
18ᐊᑕᓂᖅᓕ ᐅᖃᖅᐳᖅ ᔮᓱᐊᒧᑦ, “ᖃᓗᒋᐊᑦ ᑎᒃᑯᐊᖅᑎᓚᐅᕈᒃ ᐂᒧᑦ; ᐃᓕᖕᓄᑦ ᑐᓂᓂᐊᓕᕋᒃᑯ.” ᑕᕝᕙ ᔮᓱᐊ ᓈᓚᒃᐳᖅ ᐅᖃᐅᑦᔭᐅᑦᔪᑎᒥᓂᒃ ᖃᓗᒋᐊᓂᓗ ᑎᒃᑯᐊᖅᑎᑉᐹ ᐃᒡᓗᒐᓴᖕᓄᑦ. 
19ᐊᒡᒐᓂ ᐃᓴᑐᐊᕐᖕᒪᒋᑦ, ᐊᖑᑏᑦ ᐃᔨᖅᓯᒪᔪᑦ ᐃᓂᒥᖕᓂᑦ ᑐᐊᕕᖅᓗᑎᒃ ᒪᑭᑉᐳᑦ, ᐅᓪᓚᒃᓗᑎᒡᓗ ᐃᒡᓗᒐᓴᖕᓄᑦ ᐃᑎᖅᐳᑦ ᓵᓚᒋᓪᓗᒍᓗ, ᑐᐊᕕᖅᓗᑎᒡᓗ ᐃᒡᓗᒐᓮᑦ ᐃᑯᐊᓪᓚᒃᑎᑉᐰᑦ. 
20ᐊᖑᑏᓪᓕ ᐂᒥᐅᑦ ᐅᑎᒧᑦ ᑕᑯᓴᕋᒥᒃ, ᑕᑯᕗᑦ ᐃᓯᖅᓗᖕᒥᒃ ᓯᓚᒥ ᐃᒡᓗᒐᓴᖕᓂᑦ ᐱᔪᒥᒃ; ᕿᒫᕖᒍᑎᓪᓗᑎᒡᓗ ᓇᒧᑐᐃᓐᓇᖅ, ᐄᓴᕅᓕᒥᐅᓪᓗ ᕿᒫᓚᐅᖅᑐᑦ ᐃᓄᖃᔪᐃᑦᑐᒧᑦ ᐅᑎᒧᑦ ᓵᓪᓗᑎᒃ ᒪᓕᒃᑐᓂᒃ ᐅᓇᑕᕆᐊᓕᖅᐳᑦ. 
21ᔮᓱᐊᓕ ᐃᓄᖁᑎᖏᓪᓗ ᑕᑯᒐᒥᒃ ᐃᒡᓗᒐᓮᑦ ᓵᓚᐅᓂᖓᓂᒃ ᐃᑯᐊᓪᓚᒃᑕᐅᓂᖓᓂᒡᓗ, ᐅᑎᒧᑦ ᓵᓪᓗᑎᒃ ᑐᖁᕅᓕᖅᐳᑦ ᐂᒥᐅᓂᒃ. 
22ᐄᓴᕅᓕᒥᐅᓪᓗ ᐃᓚᖏᑦ ᐃᒡᓗᒐᓴᖕᓂᑦ ᐊᓂᓪᓗᑎᒃ ᐅᓇᑕᕆᐊᓕᖅᐳᑦ; ᐂᒥᐅᓪᓕ ᖃᐅᔨᓕᖅᐳᑦ ᐊᕙᓗᔭᐅᓯᒪᓂᕐᖕᒥᖕᓂᒃ ᐄᓴᕅᓕᒥᐅᓄᑦ; ᕿᒪᒃᓯᔪᖃᓚᐅᓐᖏᓚᖅ ᐊᓐᓇᒃᑐᖃᕋᓂᓗ ᑕᕝᕙᓐᖓᑦ. 
23ᐂᓪᓕ ᐊᖓᔪᖅᑳᖅᔪᐊᖓ ᑐᖁᑕᐅᓇᓂ ᑎᒍᔭᐅᕗᖅ, ᔮᓱᐊᒨᕈᑎᔭᐅᓪᓗᓂᓗ.
24ᐄᓴᕅᓕᒥᐅᓪᓕ ᑐᖁᕅᔭᕇᕋᒥᒃ ᐊᑭᕋᒥᖕᓂᒃ ᐃᓄᖃᔪᐃᑦᑐᒧᑦ ᒪᓕᓚᐅᖅᑐᓂᒃ, ᐂᒧᑦ ᐅᑎᖅᓗᑎᒃ ᑍᑲᓃᑦᑐᓕᒫᑦ ᑐᖁᕋᖅᐰᑦ. 
25ᐂᒥᐅᓕᒫᑦ ᐅᓪᓗᒥ ᑍᑦᓱᒪᓂ, ᐊᖑᑏᑦ ᐊᕐᖕᓁᓪᓗ 12,000-ᓮᑦ ᑐᖁᑕᐅᓚᐅᖅᐳᑦ. 
26ᔮᓱᐊᑉ ᖃᓗᒋᐊᓂ ᑎᒃᑯᐊᖎᓐᓇᓚᐅᖅᐹ ᐂᒧᑦ, ᐃᓄᓕᒫᖏᑦ ᑐᖁᑕᐅᔪᐃᓐᓇᐅᓚᐅᖄᖅᑎᓐᓇᒋᑦ. 
27ᐄᓴᕅᓕᒥᐅᑦ ᐃᒡᓗᒐᓴᖕᓃᑦᑐᓂᒃ ᐆᒪᔪᓂᒃ ᐱᖁᑎᓂᒡᓗ ᐱᓚᐅᖅᐳᑦ, ᐊᑕᓂᐅᑉ ᑍᒫᒃ ᔮᓱᐊ ᐅᖃᐅᑎᓚᐅᕐᖕᒪᒍ. 
28ᔮᓱᐊᑉ ᐃᑯᐊᓪᓚᓚᐅᖅᐹ ᐂ, ᕿᒪᓚᐅᖅᐹᓗ ᐊᓯᕈᒻᒪᕆᒡᓗᒍ, ᐅᓪᓗᒥᒧᑦ ᓱᓕ ᑍᒤᓕᖓᕗᖅ ᐃᓄᖃᕋᓂ. 
29ᐂᑉ ᐊᖓᔪᖅᑳᖅᔪᐊᖓ ᕿᒥᓚᐅᖅᐹ ᓇᐹᖅᑐᒥ; ᑕᕝᕙᓃᑎᓚᐅᖅᐹᓗ ᐅᓐᓄᒃ ᑎᑭᓪᓗᒍ, ᓯᕿᓂᖅ ᓂᐱᓕᖅᑎᓪᓗᒍ ᔮᓱᐊ ᑎᓕᓯᕗᖅ ᑎᒥᖓ ᐲᖅᑕᐅᖁᓪᓗᒍ, ᐃᓕᔭᐅᕗᖅᓗ ᐃᒡᓗᒐᓮᑦ ᐃᑎᖅᑕᖅᕕᖓᑕ ᓯᕗᕌᓄᑦ, ᐱᕉᖅᓗᒍᓗ ᐅᔭᖅᑲᓄᑦ ᐳᖅᑐᓯᒻᒪᕆᒃᓗᒍ, ᐅᓪᓗᒥ ᓱᓕ ᑍᒤᓕᖓᕗᖅ.
30ᔮᓱᐊᓗ ᖃᖅᑲᒥ ᐄᐸᐅᓪᒥ ᑐᓂᕐᕈᓯᖅᕕᓕᐅᖅᐳᖅ ᐊᑕᓂᕐᖕᒧᑦ, ᐄᓴᕅᓕᒥᐅᑉ ᒎᑎᖓᓄᑦ. 
31ᐊᑕᓂᐅᑉ ᐱᔨᖓᑕ ᒨᓯᓯᐅᑉ ᓴᓇᖁᔨᓚᐅᕐᖕᓂᖓᓂᒃ ᑲᔪᓯᑎᑦᓯᓪᓗᓂ ᑎᓕᓯᑦᔪᑎᒋᓚᐅᖅᑕᖏᓐᓂᒃ ᐄᓴᕅᓕᒥᐅᓄᑦ, ᑍᒫᒃ ᒨᓯᓯᐅᑉ ᐱᖁᔭᖏᓐᓂ ᑎᑎᕋᖅᓯᒪᖕᒪᑦ: “ᑐᓂᕐᕈᓯᖅᕕᒃ ᓇᑲᑎᖅᑕᐅᓯᒪᖏᑦᑐᓂᒃ ᐅᔭᕋᖃᕆᐊᖃᖅᐳᖅ, ᓴᕕᕋᔭᖕᓄᑦ ᓴᓇᕐᕈᑎᓄᑦ ᐊᒃᑐᖅᑕᐅᓯᒪᖏᓪᓗᑎᒃ.” ᖄᖓᓂ ᑐᓂᕐᕈᓯᓚᐅᖅᐳᖅ ᐃᑯᐊᓚᑎᑦᓯᓪᓗᑎᒃ ᐊᑕᓂᕐᖕᒧᑦ, ᑐᓂᕐᕈᓯᖅᓗᑎᒡᓗ ᓮᒻᒪᖅᑎᑕᐅᓂᕐᖕᒧᑦ ᑐᓂᕐᕈᑎᒥᒃ. 
32ᑕᕝᕙᓂᓗ ᐄᓴᕅᓕᒥᐅᑦ ᑕᑯᓐᓇᖅᑎᓪᓗᒋᑦ, ᔮᓱᐊᑉ ᑎᑎᕋᓚᐅᖅᐳᖅ ᐅᔭᕋᒃᑎᒍᑦ ᒨᓯᓯᐅᑉ ᐱᖁᔭᖏᑦ ᐊᑦᔨᓕᐅᖅᓗᒋᑦ, ᑖᑦᓱᒪ ᑎᑎᕋᖅᓯᒪᔭᖏᑦ. 
33ᐄᓴᕅᓕᒥᐅᓕᒫᑦ, ᐊᖓᔪᖅᑳᖏᓪᓗ ᐅᓇᑕᖅᑐᒃᓮᓪᓗ ᐊᖓᔪᖅᑳᖏᑦ, ᐃᓱᒪᓕᐅᕆᔩᓪᓗ ᓄᓇᓕᑐᖃᐅᖏᑦᑐᓪᓗ ᐃᓚᒋᔭᖏᑦ ᓇᖏᓚᐅᖅᐳᑦ ᐊᑭᓕᕇᒃᓗᑎᒃ ᐊᑕᓂᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓᑕ ᓴᓂᐊᓂ, ᓵᓐᖓᓪᓗᑎᒃ ᓕᕔᑎᓄᑦ ᑐᓂᕐᕈᓯᖅᑎᑦᓯᔨᓄᑦ ᐊᒡᔭᖅᓯᔪᓄᑦ ᑖᑦᓱᒥᖓ, ᐃᓄᐃᑦ ᐊᕝᕙᖏᑦ ᓇᖏᖅᐳᑦ ᖃᖅᑲᐅᑉ ᒋᕆᔨᐅᑉ ᓵᖓᓂ, ᐊᕝᕙᖏᓪᓗ ᖃᖅᑲᐅᑉ ᐄᐸᐅᑉ ᓵᖓᓃᓪᓗᑎᒃ, ᐊᑕᓂᐅᑉ ᐱᔨᖓᑕ ᒨᓯᓯᐅᑉ ᑍᒫᒃ ᐱᖁᓚᐅᕐᖕᒪᒋᑦ ᓯᕗᓪᓕᖅᐹᒥᒃ, ᐄᓴᕅᓕᒥᐅᓕᒫᑦ ᓮᒻᒪᖅᑕᐅᕕᒃᓴᖓᑦ ᓇᓪᓕᐅᑎᒃᐸᑦ. 
34ᑭᖑᓂᖓᒍᑦ ᔮᓱᐊᑉ ᓂᐱᖃᖅᓗᓂ ᐱᖁᔭᓕᒫᑦ ᐅᖃᓕᒫᓕᖅᐰᑦ, ᓮᒻᒪᖅᑎᑕᐅᓇᖅᑐᑦ ᓱᒋᐊᖅᑕᐅᓇᖅᑐᓪᓗ, ᑍᒫᒃ ᐱᖁᔧᑦ ᑎᑎᕋᖅᓯᒪᔪᑦ ᒪᓕᒡᓗᒋᑦ. 
35ᒨᓯᓯᐅᑉ ᐱᖁᔭᓕᒫᖏᑦ ᔮᓱᐊᑉ ᐅᖃᓕᒫᓚᐅᖅᐰᑦ ᑲᑎᒪᔪᓄᑦ ᐄᓴᕅᓕᒥᐅᓄᑦ, ᐊᕐᖕᓁᑦ ᕿᑐᕐᖓᖏᓪᓗ ᓄᓇᓕᑐᖃᐅᖏᑦᑐᓪᓗ ᐃᓅᖃᑎᖏᑦ ᐱᖃᑕᐅᔪᐃᓐᓇᐅᑎᓪᓗᒋᑦ.
