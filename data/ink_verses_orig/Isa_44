1“ᒫᓐᓇᓕ ᓈᓚᓕᕆᑦᓯ ᐱᔨᒋᔭᒃᑲ ᔧᑰᑉ ᑭᖑᕚᖏᑦ, ᐄᓴᕅᓕ ᓂᕈᐊᖅᓯᒪᔭᕋ! 
2ᐊᑕᓂᖅ ᐃᒫᒃ ᐅᖃᖅᐳᖅ ᐃᓕᖕᓂᒃ ᓴᓇᓚᐅᖅᑐᖅ, ᑖᑦᓱᒪ ᓴᓇᓚᐅᕐᖕᒪᑎᑦ ᐃᒡᓕᐊᑉ ᐃᓗᐊᓂ, ᑖᑦᓱᒪ ᐃᑲᔪᕐᖕᓂᐊᖅᐹᑎᑦ; ᑲᑉᐱᐊᓱᒃᑍᓕᒋᑦ, ᔧᑰ ᐱᔨᒋᒐᒃᑭᑦ; ᐃᕝᕕᓪᓗ ᔨᓱᕋᓐ+ ᓂᕈᐊᕆᓯᒪᒐᒃᑭᑦ. 
3ᐃᒥᕈᒃᑐᖅ ᐃᒪᕐᖕᒥᒃ ᑯᕕᓯᕕᒋᔪᒫᖅᐸᕋ, ᓄᓇᓗ ᐸᓂᖅᑐᖅ ᑰᒡᕕᐅᑎᑦᓱᒫᖅᓗᒍ, ᐊᓂᕐᖕᓂᕋ ᑯᕕᔪᒫᖅᐸᕋ ᑭᖑᕚᑦᓯᓐᓄᑦ, ᕿᑐᕐᖓᓯᓗ ᓮᒻᒪᖅᑎᑦᓱᒫᖅᐸᒃᑲ. 
4ᐱᕈᖅᐸᓪᓕᐊᔪᒫᖅᐳᑦ ᐃᕕᒡᓱᒐᖅᑎᑐᑦ ᐃᒪᖅᓱᖕᒦᑦᑐᑎᑐᑦ, ᐅᖅᐱᒃᑎᑐᓪᓗ ᑰᑉ ᓯᓈᓃᑦᑐᑎᑐᑦ. 
5ᐃᓚᖓᑦ ᐅᖃᕈᒫᖅᐳᑦ, ‘ᐊᑕᓂᐅᑉ ᐱᒋᕚᖓ,’ ᐊᓯᐊᓗ ᔧᑰᑉ ᐊᑎᖓᓂᒃ ᐊᑎᖃᖃᑕᐅᓂᕋᖅᓗᓂ; ᐊᓯᐊᓗ ᑎᑎᕋᕈᒫᖅᐳᖅ, ‘ᐊᑕᓂᐅᑉ ᐱᖓ,’ ᐄᓴᕅᓕᒥᐅᑕᐅᓂᕋᖅᓗᓂᓗ. 
6ᐊᑕᓂᖅ ᐃᒫᒃ ᐅᖃᖅᐳᖅ, ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦ, ᓴᐳᑦᔨᔨᒋᓪᓗᒍᓗ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ: ‘ᓯᕗᓪᓕᖅᐸᐅᕗᖓ ᑭᖑᓪᓕᖅᐸᐅᓪᓗᖓᓗ; ᐊᓯᓐᓂᒃ ᒎᑎᑕᖃᓐᖏᓚᖅ. 
7ᑭᓇ ᐅᕙᑦᑐᑦ ᑍᒤᑉᐸ, ᐊᑏ ᓇᓗᓁᖅᓯᓚᐅᖅᓕ? ᐅᖃᐅᓯᕆᓗᓂ ᓵᓐᓄᓪᓗ ᐱᑎᓪᓗᒍ, ᑭᓇ ᐅᖃᐅᓯᖃᖅᓯᒪᕙ ᑍᑦᓱᒪᓂᐊᓗᖕᓂᑦ ᐱᔪᒫᖅᑐᓂᒃ? ᑍᒤᓕᐅᕈᓐᓇᖅᑐᖅ ᐅᖃᓚᐅᖅᓕ ᓱᓇ ᐱᔪᒫᓕᕐᖕᒪᖔᑦ. 
8ᓯᕘᕋᓂᐊᕐᖕᓇᒃ ᐃᖅᓯᓂᐊᕐᖕᓇᒡᓗ ᑍᑦᓱᒪᓂᐊᓗᖕᓂᑦ ᐅᖃᐅᑎᓚᐅᓐᖏᓚᒌᑦ ᓇᓗᓁᖅᓗᒍᓗ? ᖃᐅᔨᓯᒪᔪᖁᑎᒋᒐᑦᓯ. ᐊᓯᓐᓂᒃ ᒎᑎᑕᖃᖅᐹ? ᓱᓕᓪᓚᕆᒃᐳᖓ ᕾᖅᑐᖅᑕᖃᓐᖏᓚᖅ ᐊᓯᓐᓂᒃ; ᐊᓯᓐᓂᒃ ᖃᐅᔨᒪᔭᖃᓐᖏᓚᖓ.’”
9ᒎᑎᓐᖑᐊᓂᒃ ᓴᓇᔪᓕᒫᑦ ᐊᑑᑎᒃᓴᖃᓐᖏᓚᑦ, ᐱᓪᓚᕆᐅᑎᑕᕋᓗᐊᖏᓪᓗ ᐱᕙᓪᓕᕐᖕᓇᖅᑐᖅᑕᖃᕋᑎᒃ, ᐃᒻᒥᖕᓂᒃ ᓇᓗᓁᓕᕗᑦ; ᑕᐅᑐᖏᒻᒪᑕ ᖃᐅᔨᒪᓇᑎᒡᓗ, ᑕᒪᒃᑯᐊ ᑲᓐᖑᓇᖅᑐᒦᑎᑉᐳᑦ. 
10ᒎᑎᓐᖑᐊᓕᐅᖅᑐᖃᖅᐸᑦ ᐊᐅᒃᑎᑦᓯᔪᖃᖅᐸᓪᓘᓐᓃᑦ ᐃᓄᓐᖑᐊᓕᐊᕆᓗᒍ ᓱᓇᒥᒃ ᐱᕚᓪᓕᕐᖕᓇᓐᖏᓚᖅ. 
11ᑕᑯᒋᑦ ᒪᓕᖃᑎᓕᒫᖏᑦ ᑕᕝᕙ ᑲᓐᖑᓇᖅᑐᒦᖃᑕᐅᕗᑦ; ᒎᑎᓐᖑᐊᒥᒃ ᓴᓇᔪᑦ ᐃᓄᑐᐃᓐᓇᐅᖕᒪᑕ, ᑲᑎᓪᓗᑎᒃ ᐃᑲᔪᖅᑎᒌᓕᖅᐸᑕ ᐊᑕᖏᖅᓗᑎᒃ; ᓯᕘᕋᓇᖅᑐᒧᑦ ᑎᑭᒐᔭᖅᐳᑦ, ᑲᓐᖑᓇᖅᑐᖅᔪᐊᕐᖕᒧᓪᓗ. 
12ᓴᕕᕋᔭᖕᒥᒃ ᓴᓇᓐᖑᐊᖅᑎ ᓴᓇᕗᖅ ᐃᑯᒪᒧᑦ ᐅᓈᖅᓯᑎᑉᐸᒃᓗᒍ; ᓴᓇᓕᖅᐳᖅ ᑲᓱᐊᖅᓗᒍ ᒥᒃᓯᑖᖅᑎᑉᐹ, ᓴᓇᓪᓗᓂᐅᒃ ᑕᓕᖓᑕ ᓴᓐᖏᓂᖓᓄᑦ, ᓱᓕᓕ ᑳᓕᖅᐸᒃᐳᖅ, ᑕᖃᓪᓗᓂᓗ; ᐃᒥᖃᑦᑕᕈᓐᓃᑐᐊᕈᓂ ᑕᕝᕙ ᓄᑮᕈᑎᓕᖅᐳᖅ. 
13ᕿᔪᖕᒥᒡᓕ ᓴᓇᔪᖅ ᕿᔪᒃ ᐆᒃᑐᕋᖅᓚᐅᖅᓗᒍ, ᐋᖅᑭᒃᓯᒪᓂᕆᓂᐊᖅᑕᖓ ᑎᑎᓚᐅᖅᓗᒍ, ᓴᓇᓐᖑᐊᓕᖅᐹ ᓴᓇᕐᕈᑎᒥᓄᑦ, ᐃᓅᓪᓗ ᐊᑦᔨᖓᓂᒃ ᐋᖅᑭᑦᓯᐊᖅᓯᒪᔪᒥᒃ ᐱᐅᔫᓪᓗᒍ ᐃᓄᓐᖑᐊᓕᐅᖅᐳᖅ ᐃᒡᓗᒥᓃᑎᑕᒃᓴᒥᓂᒃ. 
14ᓇᐹᖅᑐᓂᒃ ᓰᑕᕆᓂᒃ ᓇᑲᑎᕆᕗᖅ; ᐅᕝᕙᓗ ᓂᕈᐊᖅᓗᓂ ᓇᐹᖅᑐᒥᒃ ᕼᐅᓪᒥᒥᒃ ᐊᑎᓕᖕᒥᒃ, ᐅᕝᕙᓗ ᓇᐹᖅᑐᒥᒃ ᐆᒃᒥᒃ ᓂᕈᐊᖅᓗᓂ ᐱᕈᖅᓯᐊᕆᕚ ᓇᐹᖅᑑᖃᑎᖏᑕ ᐊᑯᕐᖓᓐᓂ; ᓇᐹᖅᑐᒥᒡᓘᓐᓃᑦ ᐱᕈᖅᓰᒐᔭᖅᐳᖅ ᓯᓚᓗᖕᒧᑦ ᐃᒪᖃᖅᑎᑕᐅᖃᑦᑕᓕᕈᓂ ᐱᕈᕐᖕᓂᐊᖅᑐᒥᒃ. 
15ᓇᐹᖅᑑᑉ ᐃᓚᖓ ᐃᓅᑉ ᕿᔪᒃᓴᕆᕚ; ᐃᓚᖓ ᐃᒻᒥᓄᑦ ᐅᖅᑰᑦᔪᑎᒃᓴᕆᕚ; ᐃᒐ ᐃᑯᐊᓪᓚᒃᑲᒥᐅᒃ ᓂᐊᖂᔭᓕᐅᖅᐳᖅ; ᐃᓚᖓᓗ ᒎᑎᓕᐊᕆᓪᓗᒍ ᑐᒃᓯᐊᖅᕕᒋᕚ; ᐃᓄᓐᖑᐊᓕᐊᕆᓪᓗᒍ ᒎᑎᓐᖑᐊᓕᐅᖅᐳᖅ, ᐹᒻᒪᒃᑎᖅᕕᒋᓪᓗᒍᓗ. 
16ᓇᐹᖅᑑᑉ ᓇᑉᐸᖓ ᐃᑯᐊᓚᑦᓯᑦᔪᑎᒋᕚ; ᑖᑦᓱᒧᖓ ᓇᑉᐸᖓᓄᑦ ᓂᕿᓕᐅᖅᐳᖅ; ᓂᕿᓕᐊᒥᓂᒡᓗ ᓂᕆᒐᒥ ᐊᕿᐊᑦᑐᖅᐳᖅ. ᐅᖂᑦᓯᐊᓕᕋᒥ ᐅᖃᖅᐳᖅ, “ᐅᖅᑰᑦᓯᐊᓕᖅᐳᖓ, ᐃᑯᒪᑦᓯᐊᓕᕐᖕᒪᑦ!” 
17ᐊᒥᐊᒃᑯᖓᓂᒡᓗ ᒎᑎᓕᐅᖅᐳᖅ, ᓴᓇᓪᓗᓂ ᐃᓄᓐᖑᐊᓕᐅᖅᐳᖅ. ᐅᑯᕕᒋᓪᓗᒍᓗ ᑐᒃᓯᐊᖅᕕᒋᕚ, ᑐᒃᓯᐊᖅᕕᒋᓕᕋᒥᐅᒃ ᐅᖃᐅᑎᕚ, “ᓴᐳᑎᓚᐅᓐᖓ ᒎᑎᒋᒐᒃᑭᑦ!” 
18ᑍᒤᑦᑐᑦ ᖃᐅᔨᒪᓐᖏᓚᑦ ᑐᑭᓯᓯᒪᓇᑎᒡᓗ; ᑕᑯᓐᓇᖅᑍᓕᒪᒐᒥᒃ ᑕᑯᔪᓐᓇᓐᖏᓚᑦ, ᐃᓱᒪᒥᒃᑎᒍᓪᓗ ᑐᑭᓯᔪᓐᓇᕋᑎᒃ. 
19ᓇᓪᓕᖏᓪᓘᓐᓃᑦ ᐃᓱᒪᒃᓴᖅᓯᐅᓐᖏᓚᑦ, ᓯᓔᓐᓂᕐᖕᒧᑦ ᖃᐅᔨᒪᓇᓱᓐᖏᓚᑦ ᐅᖃᓐᖏᓚᓪᓘᓐᓃᑦ, “ᕿᔫᑉ ᐃᓚᖓᓄᑦ ᐃᑯᐊᓚᑦᓯᕗᖓ, ᓂᐊᖂᔭᓕᐅᕈᑎᒋᓪᓗᒍᓗ, ᓂᕿᒥᒡᓗ ᐆᔪᓕᐅᕈᑎᒋᒐᒃᑯ ᓂᕆᕗᖓ; ᕿᔪᒋᔭᒪ ᐊᒥᐊᒃᑯᖓ ᓇᕐᕈᓇᖅᑐᓕᐊᕆᔭᕆᐊᖃᖅᐸᕌ? ᐹᒻᒪᒃᑎᕆᐊᖃᖅᐳᖔ ᕿᔪᕈᓗᖕᒧᑦ?” 
20ᐊᖅᔭᓕᓂᕐᖕᓂᒃ ᓂᕆᕗᖅ; ᐆᒻᒪᑎᒥᒍᑦ ᐃᓱᒪᑦᓯᐊᖏᓐᓂᕐᖕᒥᓄᑦ ᐅᐃᕕᕆᔭᐅᕗᖅ; ᓇᖕᒥᓂᖅ ᑕᕐᖕᓂᕐᖕᒥᓂᒃ ᐱᐅᓕᔪᓐᓇᓐᖏᓚᖅ, ᐅᖃᕈᓐᓇᓐᖏᓚᖅᓗ, “ᑕᓕᖅᐱᓐᓄᑦ ᑎᒍᒥᐊᖅᑕᕋ ᓱᓕᒐᓗᐊᖅᐹ?”
21“ᔧᑰ ᑕᒪᒃᑯᐊ ᐃᖅᑲᐅᒪᒃᑭᑦ, ᐄᓱᕆᐅᓪ ᐱᔨᒋᒐᒃᑭᑦ; ᐱᓐᖑᖅᑎᓚᐅᕋᒃᑭᑦ ᐱᔨᒋᕙᒋᑦ; ᐄᓱᕆᐅᓪ ᐅᕙᓐᓄᑦ ᐳᐃᒍᖅᑕᐅᓂᐊᓐᖏᓚᑎᑦ. 
22ᐱᐅᖏᑦᑐᓕᓂᓯ ᐊᖑᐊᓚᐅᖅᐸᒃᑲ+ ᓄᕗᔭᖅᓗᒃᑎᑐᑦ, ᐊᔪᖅᑐᓕᓂᓯᓗ ᓄᕗᔭᑎᑐᑦ ᐊᖑᐊᖅᓗᒋᑦ, ᐅᕙᓐᓄᑦ ᐅᑎᕆᑦᓯ, ᓴᑐᖅᑕᐅᕕᒃᓴᓕᐅᖅᓯᒪᓕᕋᑦᓯ.” 
23ᕿᓚᖕᒥᐅᑕᐅᔪᓯ, ᐃᓐᖏᕆᑦᓯ, ᐊᑕᓂᐅᑉ ᐱᔭᕇᑦᓯᐊᕐᖕᒪᒍ; ᕾᒐᓛᓚᐅᕆᑦᓯ ᓄᓇᐅᑉ ᐃᑎᓂᖓᓃᑦᑐᓯ; ᓂᓪᓕᐊᓂᓯ ᐃᓐᖏᕐᖕᓂᓐᖑᖅᑎᓕᓯᐅᒃ, ᐃᓕᑦᓯ ᖃᖅᑲᐅᔪᓯ, ᓇᐹᖅᑐᒐᓴᒡᔪᐊᓪᓗ ᓇᐹᖅᑐᐃᓪᓗ ᐊᑐᓂᑦ! ᐊᑕᓂᐅᑉ ᔧᑯᒃᑯᑦ ᓂᐅᕕᐊᕆᓪᓗᒋᑦ ᐅᑎᖅᑎᒻᒪᒋᑦ, ᓂᖅᑐᕐᖕᓇᕐᖕᓂᖅᔪᐊᓂᓗ ᓴᖅᑭᑎᒻᒪᒍ ᐄᓴᕅᓕᒥᐅᓄᑦ. 
24ᐊᑕᓂᖅ ᐃᓕᖕᓂᒃ ᐅᑎᖅᑎᑦᓯᔪᖅ ᐃᒻᒥᓄᑦ, ᐃᒡᓕᐊᑉ ᐃᓗᐊᓂ ᓴᓇᓚᐅᖅᑐᖅ ᐃᓕᖕᓂᒃ; ᐃᒫᒃ ᐅᖃᖅᐳᖅ, “ᐊᑕᓂᐅᕗᖓ, ᑕᒤᓐᓂᒃ ᓴᓇᓚᐅᖅᑐᖅ, ᐃᓄᑑᑦᔨᓪᓗᖓ ᕿᓚᖕᒥᒃ ᐃᓯᕕᑦᓯᓚᐅᖅᐳᖓ, ᓄᓇᓗ ᓯᐊᒻᒪᒃᓗᒍ ᓴᓇᓚᐅᖅᐸᕋ; 
25ᑭᐊ ᓇᓗᓕᖅᑎᑉᐰᑦ ᓱᓕᓇᑎᒃ ᓇᓚᐅᑦᑍᓇᓱᒃᑐᑦ, ᓯᕗᓂᕐᖕᒥᒡᓗ ᖃᐅᔨᒪᓇᓱᐊᖅᑐᑦ ᓯᓔᑦᑐᓐᖑᖅᑎᓪᓗᒋᑦ; ᑭᐊ ᑎᒥᒃᑯᑦ ᓯᓚᑐᔪᑦ ᐅᑎᒧᑦ ᓵᑎᑉᐰᑦ, ᖃᐅᔨᒪᓂᖏᓪᓗ ᓯᓔᓐᓂᐅᓕᖅᑎᓪᓗᒋᑦ; 
26ᑭᓇ ᓱᓕᓂᖏᓐᓂᒃ ᓇᓗᓁᖅᓯᕙᒃᐸ ᐱᔨᖏᑕ ᐅᖃᐅᓯᕆᔭᖏᓐᓂᒃ, ᐱᓇᓱᐊᖅᐸᒡᓗᓂᓗ ᑎᓕᔭᖏᑕ ᐅᖃᐅᓯᖏᓐᓂᒃ; ᑭᓇ ᔪᕉᓴᓚᒥᒃ ᐅᖃᐅᓯᖃᖅᐸ, ‘ᑖᓐᓇ ᐃᓄᖃᓕᕈᒫᕆᕗᖅ,’ ᔫᑕᐅᓪᓗ ᐃᒡᓗᒐᓴᖏᓐᓄᑦ, ‘ᐃᒡᓗᒐᓴᖏᑦ ᓴᓇᔭᐅᒃᑲᓐᓂᓕᕈᒫᕆᕗᑦ,’ ᐃᒡᓗᕕᓂᖏᓪᓗ ᓯᖁᑦᑎᖅᓯᒪᔪᑦ ᒪᑭᑎᑦᓱᒫᖅᐸᒃᑲ; 
27ᑭᓇ ᐅᖃᖅᐸ ᐃᒪᖅᔪᐊᕐᖕᒧᑦ ᐃᑎᔪᒧᑦ, ‘ᓴᓗᐊᓕᕆᑦ! ᑰᖁᑎᑎᓪᓗ ᐃᒪᖃᕈᓐᓁᖅᑎᑦᓱᒪᕙᒃᑲ’; 
28ᑭᓇ ᓮᕋᓯᒥᒃ ᐅᖃᕈᑎᖃᖅᓯᒪᕚ, ‘ᑖᓐᓇ ᐰᖅᓯᔨᖁᑎᒋᕙᕋ, ᑖᑦᓱᒪᓗ ᐱᓇᓱᐊᕐᖕᓂᐊᖅᓯᒪᔭᒃᑲ ᑲᔪᓯᑎᑦᓱᒫᖅᐰᑦ,’ ᐅᖃᖅᓗᓂᓗ ᔪᕉᓴᓚᒧᑦ, ‘ᓴᓇᔭᐅᒃᑲᓐᓂᕈᒫᖅᐳᑎᑦ,’ ᑐᒃᓯᐊᖅᕕᒡᔪᐊᒧᓪᓗ ᐅᖃᕆᓪᓗᓂ, ‘ᑐᓐᖓᕕᒃᑎᑦ ᐋᖅᑭᒃᓱᖅᑕᐅᔪᒫᖅᐳᑦ.’”
