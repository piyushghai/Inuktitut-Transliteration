1“ᐅᕙᖓᐅᕗᖅ ᓇᐹᖅᑐᖅ ᕔᓂᒃᓴᓪᓚᕆᒃ, ᐊᑖᑕᒐᓗ ᐸᐅᕐᖓᓕᒃᓴᓂᒃ ᐱᕈᖅᓰᕕᓕᕆᔨᐅᕗᖅ. 
2ᐊᕙᓚᖓᔪᓕᒫᓪᓗ ᐅᕙᓐᓃᑦᑐᑦ ᐸᐅᕐᖓᖃᕈᓐᓇᖏᑦᑐᑦ, ᐲᔭᕐᖕᓂᐊᖅᐰᑦ, ᐸᐅᕐᖓᖃᖃᑦᑕᖅᑐᓕᒫᓪᓗ ᐲᔧᕕᒋᓂᐊᖅᐰᑦ, ᓴᓗᒪᑦᓯᐊᖅᓗᑎᒃ ᐸᐅᕐᖓᓄᑦ ᐱᕈᖅᕕᐅᒃᑲᓐᓂᖁᓪᓗᒋᑦ. 
3ᐃᓕᑦᓯᓕ ᓴᓗᒻᒪᖅᓴᖅᑕᐅᔭᕇᖅᐳᓯ ᐃᓕᑦᓯᓐᓄᑦ ᐅᖃᐅᓯᕆᔭᒃᑲ ᐱᓪᓗᒋᑦ. 
4ᐃᓗᓐᓃᑦᓮᓐᓇᕆᑦᓯ, ᐅᕙᖓᓗ ᐃᓗᑦᓯᓐᓃᓪᓗᖓ. ᓲᖅᓗ ᓇᐹᖅᑐᑉ ᐊᕙᓚᖓᔪᐊ ᐃᒻᒥᓃᓐᓇᖅ ᐸᐅᕐᖓᖃᕈᓐᓇᖏᒻᒪᑦ, ᓇᐹᖅᑐᒦᒃᑯᓂ ᑭᓯᐊᓂ ᐱᕈᖅᑎᑦᓯᔪᓐᓇᖅᐳᖅ, ᑍᒤᒃᑭᕗᓯᑦᑕᐅᖅ ᐅᕙᓐᓃᓪᓗᓯ ᑭᓯᐊᓂ.
5ᐅᕙᖓᐅᕗᖅ ᓇᐹᖅᑐᖅ ᐸᐅᕐᖓᓕᒃᓴᖅ, ᐃᓕᑦᓯ ᐊᕙᓚᖓᔫᕗᓯ. ᐅᕙᓐᓃᑦᑐᖅ, ᐅᕙᖓᓗ ᑖᑦᓱᒪᓃᓪᓗᖓ, ᐸᐅᕐᖓᖃᕐᖕᓂᐊᖅᐳᖅ ᐅᓄᖅᑐᓂᒃ, ᐱᒋᓇᖓ ᓱᓇᒥᒡᓘᓐᓃᑦ ᐱᓇᓱᐊᕈᓐᓇᖏᓐᓇᑦᓯ. 
6ᐃᓗᓐᓃᑦᓮᓐᓇᖏᑦᑐᖅ, ᐃᒋᑕᐅᓂᐊᖅᐳᖅ ᓇᐹᖅᑑᑉ ᐊᕙᓚᖓᔪᖏᑎᑐᑦ ᐸᓂᖅᑐᑎᑐᓪᓗ; ᐊᕙᓚᖓᔪᑦ ᑲᑎᑕᐅᓪᓗᑎᒃ, ᐃᒋᑕᐅᕙᖕᒪᑕ ᐃᑯᒪᒧᑦ, ᐃᑯᐊᓪᓚᒃᑕᐅᓪᓗᑎᒡᓗ. 
7ᐃᓗᓐᓃᑦᓮᓐᓇᕈᑦᓯ, ᐅᖃᐅᓯᒃᑲᓗ ᐃᓗᑦᓯᓐᓃᑦᓮᓐᓇᖅᐸᑕ, ᐱᔪᒪᔭᑦᓯᓐᓂᒃ ᓱᓇᑐᐃᓐᓇᒥᒃ ᑐᒃᓯᐊᕈᑦᓯ, ᑕᕝᕙ ᑐᓂᓯᕕᐅᓂᐊᖅᐳᓯ. 
8ᑕᒪᒃᑯᑎᒎᓇᖅ ᐊᑖᑕᒐ ᓂᖅᑐᕐᖕᓇᖅᑎᑕᐅᓂᐊᖅᐳᖅ, ᐸᐅᕐᖓᖃᓕᕈᑦᓯ ᐅᓄᖅᑐᓂᒃ; ᐃᓕᓐᓂᐊᖅᑎᐅᓂᓯᓗ ᐅᕙᓐᓄᑦ ᓇᓗᓁᖅᑕᐅᓗᓂ. 
9ᐊᑖᑕᐅᑉ ᐅᕙᓐᓂᒃ ᓇᒡᓕᒍᓱᖕᓂᖓᑐᑦ, ᑍᒫᒃ ᓇᒡᓕᒋᕙᑦᓯ; ᓇᒡᓕᖕᓂᓐᓃᑦᓮᓐᓇᕆᑦᓯ. 
10ᐱᖁᔭᒃᑲ ᒪᓕᒃᑯᑦᓯᒋᑦ, ᓇᒡᓕᓐᓂᓐᓃᑦᓮᓐᓇᕐᖕᓂᐊᖅᐳᓯ; ᐊᑖᑕᒪᑦᑕᐅᖅ ᐱᖁᔭᖏᑦ ᒪᓕᓚᐅᕋᒃᑭᑦ, ᓇᒡᓕᖕᓂᖓᓃᑦᓮᓐᓇᖅᓗᖓᓗ.
11ᑕᒪᒃᑯᓂᖓ ᐅᖃᖅᕕᒋᕙᑦᓯ, ᐃᓚᖃᑦᓯᐊᕐᖕᓂᕐᖕᒧᑦ ᖁᕕᐊᓱᖕᓂᕋ ᐃᓕᑦᓯᓐᓃᖁᓪᓗᒍ, ᐃᓚᖃᑦᓯᐊᕐᖕᓂᕐᖕᒧᓪᓗ ᖁᕕᐊᓱᖕᓂᓯ ᓈᒻᒪᒃᓯᑦᓯᐊᖁᓪᓗᒍ. 
12ᐅᓇ ᑕᕝᕙ ᐱᖁᔭᕋ, ᓇᒡᓕᒋᖃᑦᑕᐅᑎᖁᓪᓗᓯ ᓲᖅᓗ ᓇᒡᓕᒋᒐᑦᓯ. 
13ᓇᒡᓕᒍᓱᖕᓂᖅᓴᐅᔪᖃᓐᖏᓚᖅ ᐃᒤᑦᑐᒥᒃ, ᐃᓅᓯᕐᖕᒥᓂᒃ ᑐᓂᓯᔪᒥᒃ ᐃᓚᓐᓇᕆᔭᓂ ᐱᓪᓗᒋᑦ. 
14ᐃᓚᓐᓇᕆᕙᑦᓯ ᐱᖁᔭᓐᓂᒃ ᒪᓕᒃᑯᑦᓯ. 
15ᒪᑐᒪ ᑭᖑᕐᖓᓂ ᐱᔨᒥᒃ ᑍᓂᐊᕈᓐᓃᖅᐸᑦᓯ, ᐱᔨ ᖃᐅᔨᒪᖏᒻᒪᑦ ᐊᖓᔪᖅᑳᖓᑕ ᐱᓂᐊᕐᖕᓂᖏᓐᓂᒃ; ᐃᓕᑦᓯᓕ ᐃᓚᓐᓇᕆᔭᓐᓂᒃ ᑍᓚᐅᖅᐸᑦᓯ, ᐊᑖᑕᓐᓂᑦ ᑐᓴᓚᐅᖅᑕᓕᒫᓐᓂᒃ ᓇᓗᓁᖅᓯᕕᒋᓚᐅᕋᑦᓯ. 
16ᓂᕈᐊᓚᐅᓐᖏᓚᑦᓯᓐᖓ, ᓂᕈᐊᓚᐅᖅᐸᑦᓯᓕ ᑎᓕᓪᓗᓯᓗ ᐸᐅᕐᖓᑲᕆᐊᖅᑐᖁᓪᓗᓯ ᐸᐅᕐᖓᖃᕐᖕᓂᓯᓗ ᑲᔪᓯᖁᓪᓗᒍ; ᓱᓇᓕᒫᑦᓯᐊᒥᒃ ᐊᑖᑕ ᑐᒃᓯᐊᖅᕕᒋᒍᑦᓯᐅᒃ ᐊᑎᓐᓂ, ᑐᓂᓯᖁᓪᓗᒍ ᐃᓕᑦᓯᓐᓄᑦ. 
17ᒪᑐᒥᖓ ᐱᖁᕙᑦᓯ, ᓇᒡᓕᒋᖃᑦᑕᐅᑎᖁᓪᓗᓯ.”
18“ᓯᓚᖅᔪᐊᕐᖕᒥᐅᑦ ᐆᒥᒋᒃᐸᓯ, ᖃᐅᔨᒪᒋᑦᓯ ᐆᒥᒋᖅᑳᕐᖕᒪᖓ ᐃᓕᑦᓯᓐᓂᑦ. 
19ᓯᓚᖅᔪᐊᕐᖕᒥᐅᑦ ᐃᓚᒋᒍᑦᓯᒋᒃ, ᓯᓚᖅᔪᐊᕐᖕᒥᐅᑦ ᓇᖕᒥᓂᕐᖕᒥᖕᓂᒃ ᓇᒡᓕᒍᓱᒃᑲᔭᖅᐳᑦ; ᓯᓚᖅᔪᐊᕐᖕᒥᐅᓪᓕ ᐃᓚᒋᖏᓐᓇᑦᓯᒋᒃ, ᓯᓚᖅᔪᐊᕐᖕᒥᐅᓂᑦ ᓂᕈᐊᓚᐅᖅᐸᑦᓯ, ᑍᒤᒻᒪᑦ ᓯᓚᖅᔪᐊᕐᖕᒥᐅᑦ ᐆᒥᒋᕚᓯ. 
20ᐃᓕᑦᓯᓐᓄᑦ ᐅᖃᐅᓯᕆᓚᐅᖅᑕᒃᑲ ᐃᖅᑲᐅᒪᓯᒋᒃ, ‘ᐱᔨ ᐊᖏᓂᖅᓴᐅᓐᖏᓚᖅ ᐊᖓᔪᖅᑳᒥᓂᑦ.’ ᐊᑭᕋᖅᑐᕈᓂᖓ, ᑕᕝᕙ ᐊᑭᕋᖅᑐᕐᖕᓂᐊᕆᕚᓯ; ᐅᖃᐅᓯᒃᑲ ᒪᓕᒃᑯᓂᒋᑦ ᐅᖃᐅᓯᓯᑦᑕᐅᖅ ᒪᓕᖕᓂᐊᕆᕔᑦ. 
21ᑕᒪᒃᑯᓂᖓᓕᒫᖅ ᐱᓂᐊᖅᕕᒋᔪᒫᖅᐹᓯ ᐅᕙᓐᓂᒃ ᐱᑦᔪᑎᖃᖅᓗᑎᒃ, ᐅᕙᓐᓂᒃ ᑎᓕᓯᔪᖅ ᖃᐅᔨᒪᖏᓐᓇᒥᑦᔪᒃ. 
22ᑎᑭᓚᐅᖏᒃᑯᒪ ᐅᖃᐅᑎᔭᖅᑐᖅᓗᒋᑦ, ᐊᔪᕐᖕᓂᖃᕋᔭᓐᖏᓚᑦ; ᒫᓐᓇᓕ ᐸᓯᔭᒃᓴᐅᔪᓐᓃᕈᑎᒃᓴᖅᓯᔪᓐᓇᓐᖏᓚᑦ ᐊᔪᕐᖕᓂᕐᖕᒥᖕᓄᑦ. 
23ᐅᕙᓐᓂᒃ ᐆᒥᓱᒃᑑᑉ ᐊᑖᑕᒐᑦᑕᐅᖅ ᐆᒥᒋᒋᕚ. 
24ᐱᓂᐊᕐᖕᓂᖃᓚᐅᖏᒃᑯᒪ ᐱᓂᐊᕐᖕᓂᕆᔭᐅᓚᐅᖅᓯᒪᖏᑦᑐᒥᒃ ᑖᒃᑯᓄᖓ, ᐊᔪᕐᖕᓂᖃᕋᔭᓐᖏᓚᑦ; ᒫᓐᓇᓕ ᑕᑯᓯᒪᕗᑦ ᐊᑖᑕᒐᓗ ᑕᒪᓐᓄᒃ ᐆᒥᒋᕚᑎᒃᑯᒃ. 
25ᑕᒪᓐᓇᓕ ᑍᒤᑉᐳᖅ ᐱᖁᔭᖏᓐᓂ ᐅᖃᖅᓯᒪᔪᑦ ᓇᓚᐅᑦᓯᖁᓪᓗᒋᑦ ᐃᒤᓕᔪᑦ: ‘ᐱᑦᔪᑎᒃᓴᖃᕋᑎᒃ ᐆᒥᒋᕚᖓ.’
26ᐃᑲᔪᖅᑎᒃᓴᖅᓕ ᑎᑭᒍᓂ, ᐊᑖᑕᓐᓂᑦ ᑎᓕᔪᒫᖅᑕᕋ ᐃᓕᑦᓯᓐᓄᑦ, ᓱᓕᔫᑉ ᐊᓂᕐᖕᓂᖓ ᐊᑖᑕᒥᓐᖔᖅᑐᖅ, ᑖᓐᓇ ᐅᕙᓐᓂᒃ ᓇᓗᓁᖅᓯᔪᒫᖅᐳᖅ; 
27ᐃᓕᑦᓯᓗ ᓇᓗᓁᖅᓯᔪᒫᕆᕗᓯ, ᐱᒋᐊᕐᖕᓂᕐᖕᒥᑦ ᓇᔪᖅᓯᒪᒐᑦᓯᓐᖓ.”
