1ᒨᓯᓯᐅᑉ ᐃᓄᓕᒫᑦ ᑲᑎᖁᕔᑦ ᐅᖃᐅᑎᓪᓗᒋᓪᓗ, “ᐄᓴᕅᓕᒥᐅᑦ ᐃᓄᖏᑦ, ᐅᓪᓗᒥ ᓈᓚᓚᐅᖅᓯᓐᖓ ᐱᖁᔭᓂᒃ ᐅᖃᐅᓯᖃᖅᑎᓪᓗᖓ ᐃᓕᑦᓯᓐᓄᑦ. ᑖᒃᑯᐊ ᐃᓕᓐᓂᐊᖅᑕᒃᓴᕆᕙᓯ ᓈᓚᑦᓯᐊᖅᓗᒋᓪᓗ. 
2ᖃᖅᑲᒥ ᕼᐆᕆᑉᒥ ᐊᑕᓂᖅ ᒎᑎᕗᑦ ᐊᖏᖃᑎᒌᒍᑎᖃᓚᐅᖅᐳᖅ, 
3ᓯᕗᓕᕆᓚᐅᖅᑕᑦᑎᓐᓄᑐᐃᓐᓇᐅᖏᑦᑐᖅ ᐊᖏᖃᑎᒌᒍᑎᖃᓚᐅᖅᐳᖅ, ᐅᕙᑦᑎᓐᓂᒡᓕ ᐅᓪᓗᒥ ᐃᓅᔪᓂᒃ ᐱᖃᓯᐅᑦᔨᓚᐅᖅᐳᖅ. 
4ᑕᕝᕙᓂ ᖃᖅᑲᒥ ᐊᑕᓂᖅ ᓇᖕᒥᓂᓪᓚᕆᒃ ᐅᖃᖃᑎᖃᓚᐅᕐᖕᒪᑦ ᐃᓕᑦᓯᓐᓂᒃ ᐃᑯᒪᒥᑦ ᑐᓴᖅᓴᐅᓪᓗᓂ. 
5ᑍᑦᓱᒪᓂᐅᑎᓪᓗᒍ ᐊᑕᓂᐅᓪᓗ ᐃᓕᑦᓯᓗ ᐊᑯᓐᓂᑦᓯᓐᓂ ᓇᖏᓚᐅᖅᐳᖓ ᐅᖄᓪᓗᖓ ᑖᑦᓱᒪ ᐅᖃᐅᓯᕆᔭᖏᓐᓂᒃ ᐃᓕᑦᓯᓐᓄᑦ, ᑲᑉᐱᐊᓱᓕᓚᐅᕋᑦᓯ ᐃᑯᒪᒥᒃ ᖃᖅᑲᒧᓪᓗ ᒪᔪᕋᕈᒪᔪᓐᓁᖅᓗᓯ.
6‘ᐅᕙᖓ ᐊᑕᓂᐅᕗᖓ ᒎᑎᓯ, ᐅᕙᖓ ᐃᑦᔨᑉᑎᒥᑦ ᓴᐳᑎᓚᐅᖅᐸᑦᓯ, ᑕᕝᕙᓐᖓᑦ ᓱᒃᑯᔨᐊᖑᕕᒋᓚᐅᖅᑕᑦᓯᓐᓂᑦ.
7ᐊᓯᓐᓂᒃ ᑐᒃᓯᐊᖅᕕᖃᖅᑐᒃᓴᐅᓐᖏᓚᓯ, ᐅᕙᓐᓂᒃ ᑭᓯᐊᓂ.
8ᑭᓱᑐᐃᓐᓇᕐᖕᒥᒃ ᓴᓇᔪᒃᓴᐅᓐᖏᓚᓯ ᐊᑦᔨᓕᐅᕆᓗᓯ ᕿᓚᖕᒥᐅᑕᕐᖕᒥᒃ ᓄᓇᒥᐅᑕᒥᒡᓘᓐᓃᑦ, ᐃᒪᕐᖕᒥᐅᑕᕐᖕᒥᒃ ᓄᓇᐅᑉ ᐊᑖᓂᕐᖕᒥᐅᑕᒥᒡᓘᓐᓃᑦ. 
9ᐹᒻᒪᒃᑎᖅᕕᖃᖅᑐᒃᓴᐅᓐᖏᓚᓯ ᒎᑎᓐᖑᐊᓕᐊᕆᓯᒪᔪᒥᒃ ᑐᒃᓯᐊᖅᕕᖃᕋᓱᐊᖅᑍᓕᓗᓯᓗ ᑍᒤᑦᑐᓂᒃ, ᐅᕙᖓ ᐊᑕᓂᖅ ᒎᑎᒋᕙᑦᓯᓐᖓ ᐊᓯᓐᓂᒃ ᐱᑕᖃᖏᒻᒪᑦ. ᓱᒋᐊᖅᓯᓂᐊᖅᐳᖓ ᐅᕙᓐᓂᒃ ᖀᒥᒍᓱᒃᑐᓂᒃ ᑭᖑᕚᖏᓐᓂᒡᓗ, ᑭᖑᕚᕇᑦ ᐱᖓᔪᖏᑦ ᓯᑕᒪᖏᓪᓘᓐᓃᑦ ᑎᑭᓪᓗᒋᑦ. 
10ᐅᕙᓐᓂᒡᓕ ᓇᒡᓕᒍᓱᒃᑐᓄᑦ ᓇᒡᓕᒍᓱᖕᓂᓐᓂᒃ ᑕᑯᑎᑦᓯᓂᐊᖅᐳᖓ ᐱᖁᔭᓐᓂᒡᓗ ᓈᓚᒃᑐᓄᑦ ᑭᖑᕚᕇᑦ 1,000-ᓗᐊᖅᑐᑦ ᑎᑭᓪᓗᒋᑦ.
11ᐊᑕᓂᐅᑉ ᒎᑎᕕᑦ ᐊᑎᖓᓂᒃ ᐊᑐᕐᖕᓂᖅᓗᒃᑐᒃᓴᐅᓐᖏᓚᑎᑦ; ᐊᑕᓂᐅᑉ ᓱᒋᐊᕐᖕᓂᐊᖅᐹ ᓇᓪᓕᐊᑦ ᐊᑎᖓᓂᒃ ᐊᑐᕐᖕᓂᖅᓗᒃᑐᖅ.
12ᐅᓪᓗᖅ ᓴᐸᑎᐅᔪᖅ ᑲᒪᒋᑦᓯᐊᕈᒃ, ᐃᑦᔪᕐᖕᓁᑎᓪᓗᒍᓗ, ᐊᑕᓂᐅᑉ ᒎᑎᑦᓯ ᑍᒫᒃ ᐱᖁᓚᐅᕐᖕᒪᓯ. 
13ᐅᓪᓗᓂᒃ ᐱᖓᓲᔪᖅᑐᓂᒃ ᐱᓇᓱᐊᒐᒃᓴᕐᖕᓂᒃ ᐱᓇᓱᐊᖅᑐᒃᓴᐅᕗᑎᑦ, 
14ᐅᓪᓗᓪᓕ 7-ᖓᓐᓂ ᐅᓪᓗᖅ ᑕᕾᖅᓯᖅᕕᒃᓴᖅ ᓇᓪᓕᐅᑎᕗᖅ ᐊᑕᓂᕐᖕᒧᑦ ᒎᑎᑦᓯᓐᓄᑦ ᑐᕌᖅᑐᖅ. ᐅᓪᓗᒥ ᑕᕝᕙᓂ ᑭᓇᓘᓐᓃᑦ ᓴᓇᔪᒃᓴᐅᓐᖏᓚᖅ ᓇᖕᒥᓂᖅ ᕿᑐᕐᖓᑎᓪᓘᓐᓃᑦ, ᐱᔨᑎᓪᓗ ᐆᒪᔪᖁᑎᑎᓪᓘᓐᓃᑦ, ᓂᐅᕐᕈᐊᖑᔪᓪᓘᓐᓃᑦ ᓄᓇᑦᓯᓐᓄᑦ. ᐱᔨᓯᑦᑕᐅᖅ ᐃᓕᑦᓯᑎᑐᑦ ᑕᕾᖅᓯᖅᑐᒃᓴᐅᒋᕗᑦ. 
15ᐃᖅᑲᐅᒪᓚᐅᕆᑦᓯ ᓯᐊᓛᕆᔭᐅᓚᐅᕐᖕᓂᑦᓯᓐᓂᒃ ᓄᓇᒥ ᐃᑦᔨᑉᑎᒥ, ᐅᕙᖓᓗ, ᐊᑕᓂᖅ ᒎᑎᒋᔭᓯ ᐃᓕᑦᓯᓐᓂᒃ ᓴᐳᑦᔨᓚᐅᖅᐳᖓ ᐱᔪᓐᓇᕐᖕᓂᖅᔪᐊᓐᓄᑦ ᓴᓐᖏᓂᖅᔪᐊᓐᓄᓪᓗ. ᑍᒤᒻᒪᑦ ᑕᕝᕙ ᑲᒪᑦᓯᐊᖁᓪᓗᓯ ᐱᖁᕙᑦᓯ ᐅᓪᓗᒥᒃ ᓴᐸᑎᒥᒃ.
16ᐊᑖᑕᖕᓂᒃ ᐊᓈᓇᖕᓂᒡᓗ ᑲᒪᑦᓯᐊᖅᑐᒃᓴᐅᕗᑎᑦ, ᐅᕙᖓ ᐊᑕᓂᖅ ᒎᑎᒋᔭᓯ ᑍᒫᒃ ᐱᖁᔨᒐᒪ ᐃᓕᖕᓂᒃ, ᖃᓄᐃᖏᑦᓯᐊᖁᓪᓗᑎᑦ ᐊᑯᓂᓗ ᐃᓅᖁᓪᓗᑎᑦ ᓄᓇᒥ ᐊᑕᓂᐅᑉ ᒎᑎᕕᑦ ᑐᓂᔭᖓᓂᒃ ᐃᓕᖕᓄᑦ.
17ᐱᔮᕆᓗᑎᑦ ᐃᓄᐊᖅᑐᒃᓴᐅᓐᖏᓚᑎᑦ.
18ᓄᓕᐊᕇᖕᓂᕐᖕᒥᒃ ᐊᓯᓐᓂᐊᖅᑐᒃᓴᐅᓐᖏᓚᑎᑦ.
19ᑎᒡᓕᒃᑐᒃᓴᐅᓐᖏᓚᑎᑦ.
20ᐃᓅᖃᑎᖕᓂᒃ ᓱᓕᖏᑦᑐᒧᑦ ᐅᖃᐅᓯᖃᖅᑐᒃᓴᐅᓐᖏᓚᑎᑦ.
21ᐃᓅᖃᑎᕕᑦ ᓄᓕᐊᖓᓂᒃ ᐃᒃᓯᒎᖅᑐᒃᓴᐅᓐᖏᓚᑎᑦ; ᐃᒡᓗᖓᓂᒡᓘᓐᓃᑦ ᐱᔪᒪᔪᒃᓴᐅᓐᖏᓚᑎᑦ, ᓄᓇᖁᑎᖓᓂᒡᓘᓐᓃᑦ, ᐱᔨᖓᓂᒡᓘᓐᓃᑦ, ᐆᒪᔪᖁᑎᖓᓂᒡᓘᓐᓃᑦ, ᓯᐅᑎᖅᑯᖅᑐᔪᖁᑎᖓᓂᒡᓘᓐᓃᑦ, ᓱᓇᑐᐃᓐᓇᕐᖕᒥᒡᓘᓐᓃᑦ ᐃᓅᖃᑎᕕᑦ ᐱᒋᔭᖓᓂᒃ ᐱᔪᒪᓗᐊᖅᑐᒃᓴᐅᓐᖏᓚᑎᑦ.’
22ᑖᒃᑯᐊ ᑕᕝᕙ ᐊᑕᓂᐅᑉ ᐃᓕᑦᓯᓐᓄᑦ ᑐᓂᓚᐅᖅᑕᖏᑦ ᖃᖅᑲᒥ ᑲᑎᒪᑎᓪᓗᓯ. ᑍᑦᓱᒪᓂ ᐅᖃᓪᓚᒃᑎᓪᓗᒍ ᓂᐱᖅᔪᐊᕐᖕᒧᑦ ᐃᑯᒪᒥᑦ ᐱᔪᒧᑦ ᓄᕗᔭᒥᓪᓗ, ᑖᒃᑯᐊᓗ ᐊᓯᖃᖅᑎᓐᓇᒋᑦ ᑐᓂᓚᐅᖅᐰᑦ. ᐅᔭᕌᖕᓄᓪᓗ ᒪᕐᕉᖕᓄᑦ ᑎᑎᕋᓚᐅᖅᓗᒋᑦ ᐅᕙᓐᓄᑦ ᑐᓂᓚᐅᖅᐰᑦ.”
23“ᖃᖅᑲᓕᒫᖅ ᐃᑯᒪᒧᑦ ᐊᒃᑐᐊᔭᐅᓕᕐᖕᒪᑦ ᓂᐱᒥᒡᓗ ᑕᕝᕙᓐᖓᑦ ᑖᖅᑐᒥᑦ ᑐᓵᓕᕋᑦᓯ, ᓯᕗᓕᖅᑎᓯ ᑭᖑᕚᕇᓪᓗ ᐊᖓᔪᖅᑳᖏᑦ ᐅᕙᓐᓄᑦ ᕾᓚᐅᖅᐳᑦ 
24ᐅᖃᖅᓗᑎᒡᓗ, ‘ᑕᑯᒋᑦ, ᐊᑕᓂᐅᑉ ᒎᑎᑦᑕ ᑕᑯᑎᑉᐹᑎᒍᑦ ᓂᖅᑐᕐᖕᓇᕐᖕᓂᖅᔪᐊᒥᓂᒃ ᐱᔪᓐᓇᕐᖕᓂᖅᔪᐊᒥᓂᒡᓗ, ᓂᐱᖓ ᑐᓵᓕᕋᑦᑎᒍ ᐃᑯᒪᒥᑦ! ᐅᓪᓗᒥ ᑕᑯᕗᒍᑦ ᐃᓅᑉ ᓱᓕ ᐆᒪᔪᓐᓇᕐᖕᓂᖓᓂᒃ, ᒎᑎᒧᑦ ᐅᖄᕕᐅᓯᒪᒐᓗᐊᖅᓗᓂ. 
25ᓱᖕᒪᓪᓕ ᑐᖁᑐᐃᓐᓇᕆᐊᖃᕐᖕᓇᖅᑐᒧᑦ ᓱᓕ ᐱᓇᓱᐊᖅᑐᓱᒃᓴᐅᕕᑖ? ᑖᑦᓱᒪ ᐃᑯᒪᖅᔪᐊᑉ ᓄᖑᑐᐃᓐᓇᕆᐊᖃᖅᐹᑎᒍᑦ. ᑐᖁᑐᐃᓐᓇᕆᐊᖃᓪᓚᕆᒃᐳᒍᑦ ᐊᑕᓂᐅᑉ ᒎᑎᑦᑕ ᓂᐱᖓᓂᒃ ᓱᓕ ᑐᓴᒃᑲᓐᓂᕐᖕᓂᐊᑐᐊᕈᑦᑕ. 
26ᐃᓄᖕᒥᒃ ᐆᒪᔪᖃᓚᐅᖅᓯᒪᕚ? ᒎᑎᐅᑉ ᐆᒪᔫᑉ ᓂᐱᖓᓂᒃ ᑐᓵᓯᒪᔪᒥᒃ ᐅᖄᑎᓪᓗᒍ ᐃᑯᒪᒥᑦ? ᐅᕙᑦᑎᑐᑦ, ᑐᓵᓯᒪᒐᑦᑕ ᓂᐱᖓᓂᒃ ᐆᒪᓪᓗᑕ? 
27ᒨᓯᓰ ᐅᐸᒡᓗᒍ ᓈᓚᒋᐊᖅᑐᓚᐅᕈᒃ ᐊᑕᓂᐅᑉ ᒎᑎᑦᑕ ᐅᖃᐅᓯᕆᔪᒪᔭᓕᒫᖏᑦ. ᑕᕝᕙ ᐅᕙᑦᑎᓐᓄᑦ ᐅᑎᖅᓗᑎᑦ ᐅᖃᕐᖕᓂᐊᖅᐳᑎᑦ ᖃᓄᖅ ᐃᓕᖕᓄᑦ ᐅᖃᐅᓯᖃᕐᖕᒪᖔᑦ. ᐅᕙᒍᑦ ᑕᕝᕙ ᓈᓚᖕᓂᐊᖅᐳᒍᑦ ᒪᓕᒡᓗᑕᓗ.’
28ᐊᑕᓂᐅᓪᓕ ᑕᒪᓐᓇ ᑐᓴᕋᒥᐅᒃ, ᐅᕙᓐᓄᑦ ᐅᖃᖅᐳᖅ, ‘ᐅᑯᐊ ᐃᓄᐃᑦ ᐅᖃᐅᓯᕆᔭᖏᑦ ᑐᓵᕙᒃᑲ, ᓈᒻᒪᓈᑦᓯᐊᖅᓗᑎᒃ ᐅᖃᖅᐳᑦ. 
29ᑍᒪᓐᖓᓪᓕ ᑍᒫᒃ ᐃᒃᐱᒋᓕᕐᖕᓂᕈᑎᒃ! ᓯᕘᕋᒋᓗᓂᖓ ᐱᖁᔭᒃᑲᓗ ᓈᓚᒡᓗᒋᑦ, ᑕᕝᕙ ᑕᒤᑎᒍᑦ ᖃᓄᐃᖏᑦᓯᐊᕋᔭᖅᐳᑦ ᑭᖑᕚᖏᓪᓗ ᐃᓱᖃᖏᑦᑐᒧᑦ! 
30ᐅᐸᒡᓗᒋᑦ ᐅᖃᐅᑎᔭᖅᑐᓕᒃᑭᑦ ᑐᐱᕐᖕᒥᖕᓄᑦ ᐅᑎᖁᓗᒋᑦ. 
31ᐃᕝᕕᓪᓕ ᒨᓯᓰ, ᐅᕙᓐᓂ ᓇᔫᑎᓕᕆᑦ, ᑐᓂᓯᕕᒋᓂᐊᕋᒃᑭᑦ ᐱᖁᔭᓐᓂᒃ ᐊᑐᖅᑕᐅᖁᔭᓐᓂᒡᓗ. ᐃᓄᖕᓄᑦ ᐃᓕᓮᑦᔪᑎᒋᔭᒃᓴᕆᕙᑎᑦ, ᑖᒃᑯᓄᖓ ᓈᓚᒃᑕᐅᖁᓪᓗᒋᑦ ᑕᒫᓂ ᓄᓇᒥ ᑐᓂᓂᐊᖅᑕᓐᓂ ᑖᒃᑯᓄᖓ.’
32ᐄᓴᕅᓕᒥᐅᖑᔪᓯ, ᐃᒃᐱᒍᓱᑦᓯᐊᕆᐊᖃᖅᐳᓯ ᐱᓇᓱᐊᖁᓪᓗᓯ ᐊᑕᓂᐅᑉ ᒎᑎᑦᓯ ᐱᖁᔨᓂᖏᓐᓂᒃ. ᓇᓪᓕᐊᓐᓂᒡᓘᓐᓃᑦ ᐱᖁᔭᖏᓐᓂᒃ ᓈᓚᖏᑦᑑᔪᒃᓴᐅᓐᖏᓚᓯ. 
33ᓈᓚᒃᑕᒃᓴᕆᕙᓯ ᐊᑕᓂᐅᑉ ᒎᑎᑦᓯ ᑍᒫᒃ ᐱᖁᓚᐅᕐᖕᒪᓯ, ᑕᒤᑎᒍᑦ ᖃᓄᐃᖏᑦᓯᐊᖁᓪᓗᓯ ᑕᒫᓂᓗ ᓄᓇᑖᕆᓂᐊᖅᑕᑦᓯᓐᓂ ᐊᑯᓂ ᓄᓇᖃᕈᓐᓇᖁᓪᓗᓯ.”
