1ᐊᓐᓄᕌᓕᐅᖅᑐᓪᓗ ᐃᑦᔪᕐᖕᓁᑦᑐᒃᓴᓂᒃ ᐊᓐᓄᕌᓕᐅᓚᐅᖅᐳᑦ ᑐᖑᔪᖅᑐᒥᒡᓗ ᐊᐅᐸᓪᓚᕆᒃᑐᒥᒡᓗ, ᓄᕕᖅᓵᒃᓴᒥᒡᓗ ᐊᐅᐸᖅᑐᒥᒃ ᑐᓂᕐᕈᓯᖅᑎᑦᓯᔨᓄᑦ ᐊᑐᖅᑕᐅᖃᑦᑕᖅᑐᒃᓴᓂᒃ ᐃᑦᔪᕐᖕᓁᑦᑐᕕᖕᒥ ᐱᓇᓱᐊᕆᐊᓕᑐᐊᕈᑎᒃ. ᐂᕈᓂ ᐊᓐᓄᕌᓕᐅᖅᑕᐅᓚᐅᖅᐳᖅ ᑐᓂᕐᕈᓯᖅᑎᑦᓯᔨᓯᐅᑎᓂᒃ ᐊᓐᓄᕌᓂᒃ, ᐊᑕᓂᐅᑉ ᒨᓯᓯ ᑍᒫᒃ ᐱᖁᓚᐅᕐᖕᒪᒍ.
2ᓴᒡᕕᖕᒥᐅᑕᒥᒃ ᐊᓐᓄᕌᓕᐅᖅᐳᑦ ᑍᔭᐅᔪᒥᒃ ᐃᐹᑦᒥᒃ ᖃᓪᓗᓈᖅᑕᑦᓯᐊᕙᖕᒥᒃ; ᑐᖑᔪᖅᑐᒥᒃ, ᐊᐅᐸᓪᓚᕆᒃᑐᒥᒃ, ᓄᕕᖅᓵᒃᓴᒥᒡᓗ ᐊᐅᐸᖅᑐᒥᒃ; ᒎᓗᒥᒡᓗ ᐃᕙᓗᖃᖅᓗᓂ. 
3ᒎᓗᓗ ᓵᑦᑐᔮᖅ ᑲᐅᒐᖅᑕᐅᓪᓗᓂ ᖁᐱᐅᕋᖅᑕᐅᕗᖅ ᐃᕙᓗᒃᓴᓕᐊᕆᔭᐅᓪᓗᓂ ᓴᓇᑦᔪᑕᐅᖁᓪᓗᒍ ᖃᓪᓗᓈᖅᑕᒥᒃ ᓵᑦᑐᒥᒃ ᑕᖅᓴᖃᖅᓗᓂ ᑐᖑᔪᖅᑐᒥᒃ, ᐊᐅᐸᓪᓚᕆᒃᑐᒥ, ᐊᐅᐸᖅᑐᒥᒡᓗ ᓄᕕᖅᓵᒃᓴᒥᒃ. 
4ᓴᓇᔭᐅᕗᖅᓗ ᓴᒡᕕᖕᒥᐅᑕᒃᓴᖅ ᑐᐃᖓᒍᑦ ᐅᔭᑦᓯᐅᑕᐅᔭᖃᖅᓗᓂ ᐃᒡᓗᒃᑐᑦ ᑭᐊᑎᒥᐅᑕᐅᓪᓗᓂ ᑍᔭᐅᔪᖅ ᐃᐹᑦᒥᒃ ᓴᓂᕌᒍᓪᓗ ᕿᓚᒡᕕᖃᖅᓗᓂ, ᐊᐅᓚᑲᑕᑦᔧᒃᑯᑎᒃᓴᖓᓂᒃ. 
5ᑕᒪᑐᒪᓗ ᖃᓪᓗᓈᖅᑕᐅᑉ ᐃᓚᖓᓂᒃ ᓄᕕᖅᓴᑦᑎᐊᖅᓯᒪᔪᒥᒃ ᑕᑦᓯᕈᑎᒃᓴᓕᐅᖅᐳᑦ, ᑕᒪᒃᑯᐊᓗ ᑕᕝᕗᖓ ᓴᒡᕕᖕᒥᐅᑕᒧᑦ ᐃᐹᑦᒧᑦ ᐃᓚᒋᓕᐅᑎᓯᒪᕗᑦ ᐊᑕᐅᓯᐅᓕᖅᑲᖓᓗᓂ ᐊᓐᓄᕌᕆᔭᐅᖁᓪᓗᒍ, ᐊᑕᓂᐅᑉ ᒨᓯᓯ ᑍᒫᒃ ᐱᖁᓚᐅᕐᖕᒪᒍ. 
6ᐅᔭᕋᖕᓂᒃ ᐱᐅᔪᐊᓗᖕᓂᒃ ᓴᓇᒋᕗᑦ ᑖᒃᑯᐊᓗ ᒎᓗᓂᒃ ᐊᒃᑐᐊᓂᖏᑦ ᓇᖓᖅᑎᖅᓯᒪᓪᓗᑎᒃ; ᑖᒃᑯᐊᓗ ᓴᓇᓐᖑᐊᑦᓯᐊᖅᓯᒪᓪᓗᑎᒃ ᐄᓴᕅᓕᐅᑉ ᐃᕐᖕᓂᖏᑕ ᐊᑎᖏᑦ 12-ᑦ ᑕᕝᕘᓇ ᐅᔭᕋᒃᑯᑦ ᑎᑎᕋᖅᑕᐅᓯᒪᕗᑦ. 
7ᓴᒡᕕᖕᒥᐅᑕᖅᓗ ᐅᔭᑦᓯᐅᑕᐅᔭᖓᖕᓄᑦ ᐃᓚᓕᐅᑎᓯᒪᕗᖅ ᓴᒡᕕᖕᒥᐅᑕᕐᖕᒧᑦ ᐃᐹᑦᑎᒥᒃ ᐊᑎᓕᖕᒧᑦ ᐄᓴᕅᓕᐅᑉ ᑭᖑᕚᖏᓐᓂᒃ 12-ᓂᒃ ᐃᖅᑲᐅᒪᑦᔪᑎᒃᓴᐅᖁᓪᓗᒍ, ᐊᑕᓂᐅᑉ ᒨᓯᓯ ᑍᒫᒃ ᐱᖁᓚᐅᕐᖕᒪᒍ.
8ᓴᒡᕕᖕᒥᐅᑕᓕᐅᕆᕗᖅ ᓴᓇᓯᒪᑦᓯᐊᖅᑐᒥᒃ ᑭᐊᑎᒃᓴᐅᔪᑎᑐᑦ ᓴᓇᓯᒪᓪᓗᓂ ᐃᐹᑦᑎᒥᒃ ᐊᑎᓕᒃᑎᑐᑦ ᓴᓇᔭᐅᓯᒪᓪᓗᓂ ᒎᓗᒥᑦ, ᑐᖑᔪᖅᑐᒥᓪᓗ ᐊᐅᐸᓪᓚᕆᒃᑐᒥᓪᓗ ᓄᕕᖅᓵᒃᓴᒥᓪᓗ ᐊᐅᐸᖅᑐᒥᑦ, ᖃᓪᓗᓈᖅᑕᑦᓯᐊᒥᒡᓗ ᓵᑦᑐᒥᑦ ᓴᓇᓯᒪᓗᓂ ᑍᒫᒃ ᓴᓇᓯᒪᕗᖅ. 
9ᑖᓐᓇᓗ ᓯᒃᑭᑕᓪᓗᐊᖑᕗᖅ; ᑕᐱᑕᕇᖑᓪᓗᓂ, ᑕᑭᓂᖃᖅᐳᖅ ᑐᑭᒧᑦ ᐊᒡᒊᑦ ᐃᓵᒡᓗᒋᑦ ᑕᑭᓂᖏᑎᑐᑦ ᓴᓂᒧᑐᓂᖃᖅᐳᖅᓗ ᑍᒫᑦᓮᓐᓇᖅ. 
10ᑕᕝᕙᓂᓗ ᓴᒡᕕᖕᒥᐅᑕᕐᖕᒥ ᓯᑕᒪᐅᓕᖅᑲᖓᔪᓂᒃ ᑐᑭᓕᕇᓂᒃ ᐅᔭᕋᖕᓂᒃ ᐱᐅᓂᖅᐹᓂᒃ ᐃᓂᒃᓴᓕᐅᖅᓯᒪᕗᑦ; ᓯᕗᓪᓕᖅᐹᒥ ᑐᑭᓕᕇᓂ ᐃᓕᓯᒪᔪᖃᖅᐳᖅ ᐅᔭᕋᖕᓂᒃ ᐃᒤᑦᑐᓂᒃ ᕉᐱᒥᒃ, ᑑᕐᐸᑦᔨᒥᒃ, ᒑᕐᓂᑎᒥᒡᓗ; 
11ᐂᑉᐸᖓᓂ ᑐᑭᓕᕇᓂ ᐃᓕᓯᒪᔪᖃᕆᕗᖅ ᐃᒤᑦᑐᓂᒃ ᐃᒪᕈᓪᒥᒃ, ᓴᐰᕆᒥᒃ, ᑍᒪᓐᒥᒡᓗ; 
12ᐱᖓᔪᖓᓐᓂᓕ ᑐᑭᓕᕇᓂ ᐃᓕᓯᒪᔪᖃᕆᕗᖅ ᐃᒤᑦᑐᓂᒃ ᑑᑯᐃᓯᒥᒃ, ᐊᒡᒍᐃᑦᒥᒃ, ᐊᒥᓮᑎᒥᒡᓗ; 
13ᓯᑕᒪᖓᓐᓂ ᑐᑭᓕᕇᓂ ᐃᓕᓯᒪᔪᖃᕆᕗᖅ ᐃᒤᑦᑐᓂᒃ ᐅᔭᕋᖕᓂᒃ ᐊᑭᑐᔪᓂᒃ ᐱᕅᐅᓪᒥᒃ, ᑳᕐᓃᓕᐊᓐᒥᒃ, ᔮᔅᐱᕆᒥᒡᓗ. ᑕᒪᒃᑯᐊᓗ ᐃᓕᓯᒪᕗᑦ ᒎᓗᓂᒃ ᑐᓐᖓᕕᖃᖅᓗᑎᒃ. 
14ᑖᒃᑯᐊᓗ ᐅᔭᕅᑦ 12-ᐃᑦ ᐊᑐᓂᑦ ᔧᑰᑉ ᐃᕐᖕᓂᖏᑕ ᐊᑎᖏᓐᓂᒃ ᐊᑎᓕᐅᖅᕕᒋᓯᒪᕗᑦ, ᐄᓴᕅᓕᒥᐅᑦ ᑭᖑᕚᕇᖕᓂᖏᓐᓂᒃ ᐃᖅᑲᐅᒪᑦᔪᑎᒃᓴᐅᖁᓪᓗᒋᑦ. 
15ᑖᓐᓇᓗ ᓴᒡᕕᖕᒥᐅᑕᖅ ᒎᓗᓂᒃ ᐃᓚᓯᒪᖏᑦᑐᓂᒃ ᐊᖅᓵᖅᑑᔭᖃᖅᐳᖅ, ᐊᒃᓱᓈᑎᑐᑦ ᕿᐱᓯᒪᔪᓂᒃ. 
16ᓴᒡᕕᖕᒥᐅᑕᖅᓗ ᖁᓕᖔᖓᒍᑦ ᓂᕕᖓᑦᔪᑎᓕᐅᖅᓯᒪᕗᖅ ᒎᓘᖕᓂᒃ ᓄᖅᓗᓖᖕᓂᒃ+ ᒪᕐᕉᖕᓂᒃ, ᐊᑐᓂᑦ ᖁᓛᓃᑦᑑᑉ ᑎᕆᖅᑯᖏᑎᒍᒃ. 
17ᑕᕝᕗᖓᓗ ᓄᖅᓗᓖᖕᓄᑦ ᒪᕐᕉᖕᓄᑦ ᐊᖅᓵᖅᑑᔮᖕᓂᒃ+ ᐃᓕᓯᒪᔪᖃᖅᐳᖅ ᓂᕕᖓᑦᔪᑎᒃᓴᖏᓐᓂᒃ; 
18ᓂᕕᖓᑦᔪᑎᖏᒃᑕᓕ ᐃᓱᖏᒃ ᒎᓗᒥᒃ ᑐᓐᖓᕕᓕᖕᒧᑦ ᐊᑦᓱᖏᖅᓯᒪᕘᒃ ᐊᑐᓂᑦ, ᑖᑦᓱᒪᓗ ᑭᐊᑎᐅᑉ ᐃᐹᑎᒥᒃ ᐊᑎᓕᐅᑉ ᑐᐃᖏᖕᓄᑦ ᓯᕗᕌᓃᑦᑑᖕᓄᑦ ᐊᑦᓱᖏᖅᓯᒪᕘᒃ. 
19ᓄᖅᓗᓖᖕᓂᒃ+ ᒪᕐᕉᖕᓂᒃ ᒎᓘᖕᓂᒃ ᓴᓇᒋᕗᑦ ᑖᑦᓱᒪ ᓴᒡᕕᖕᒥᐅᑕᐅᑉ ᐊᑖᓄᑦ ᐃᓗᖔᖓᓄᑦ ᐃᓕᓯᒪᓂᐊᖅᑑᖕᓂᒃ, ᑕᕝᕗᖓ ᑭᐊᑎᒧᑦ ᐃᐹᑦᒥᒃ ᐊᑎᓕᖕᒧᑦ ᐊᑦᑐᖏᖅᓯᒪᑦᔪᑎᐅᓂᐊᖅᑐᒥᒃ. 
20ᓱᓕᓕ ᒪᕐᕉᖕᓂᒃ ᓄᖅᓗᓖᖕᓂᒃ ᒎᓘᖕᓂᒃ ᓴᓇᒋᕗᑦ ᑖᑦᓱᒪᓗ ᓴᒡᕕᖕᒥᐅᑕᐅᑉ ᐊᑖᓄᑦ ᐃᓕᕚᑦ ᑕᕝᕗᖓ ᑭᐊᑎᒧᑦ ᐃᐹᑦᒧᑦ ᐊᑦᓱᖏᖅᓯᒪᐅᑎᐅᖁᓪᓗᒋᒃ, ᖁᓛᓃᑦᑑᑉ ᐅᔭᑦᓯᐅᑎᖏᒃᑕ ᐃᓚᒋᓪᓗᓂᒋᒃ ᑕᕝᕗᖓ ᑭᐅᑎᐅᑉ ᐃᐹᑎᐅᑉ ᐅᔭᑦᓯᐅᑎᖏᖕᓄᑦ ᐃᓚᓕᐅᑎᓯᒪᓪᓗᒋᒃ ᓴᓇᓯᒪᑦᓯᐊᖅᓗᑎᒃ. 
21ᓴᒡᕕᖕᒥᐅᑕᖅ ᓄᖅᓗᖏᑎᒍᑦ ᕿᓚᒃᓯᒪᕗᖅ ᑭᐊᑎᐅᑉ ᐃᐹᑎᐅᑉ ᓄᖅᓗᖏᓐᓄᑦ ᑐᖑᔪᖅᑐᒥᒃ ᕿᓚᕈᑎᖃᖅᓗᑎᒃ, ᑖᓐᓇ ᓴᒡᕕᖕᒥᐅᑕᖅ ᑭᐊᑎᒥᑦ ᐃᐹᑎᒥᒃ ᐊᑎᓕᖕᒥᑦ ᐲᖁᓇᒍ; ᐊᑕᓂᐅᑉ ᒨᓯᓯ ᑍᒫᒃ ᐱᖁᓚᐅᕐᖕᒪᒍ.
22ᐅᕕᓂᕈᖅ ᑭᐊᑎᐅᑉ ᐃᐹᑎᐅᑉ ᐃᓗᐊᓃᑦᑐᖅ ᓴᓇᓯᒪᕗᖅ ᓄᕕᖅᓵᒃᓴᒥᑦ ᑐᖑᔪᖅᑍᓐᓇᕐᖕᒥᑦ. 
23ᑖᓐᓇᓕ ᐊᖕᒪᖅᓯᒪᕗᖅ ᓂᐊᖂᑉ ᓄᐃᕕᒃᓴᖓᓂᒃ, ᑕᒪᓐᓇᓗ ᐊᖕᒪᔪᖓᑕ ᑭᒡᓕᖓ ᑕᐱᖅᑯᐊᕇᒡᓗᓂ ᐋᖅᑭᒃᓯᒪᕗᖅ ᐊᓕᔭᑦᑑᖁᓇᒍ. 
24ᑖᑦᓱᒪ ᓄᐃᔭᒐᐅᑉ ᐊᑖᒍᑦ ᐸᐅᕐᖓᓐᖑᐊᓕᐅᖅᓯᒪᕗᖅ ᐹᒻᒥᕐᒍᓁᑎᒥᒃ ᑍᔭᐅᔪᑎᑐᑦ ᐃᒤᑦᑐᓂᒃ ᑕᖅᓴᖃᖅᓗᒍ ᑐᖑᔪᖅᑐᓂᒃ ᐊᐅᐸᓪᓚᕆᒃᑐᓂᒃ ᓄᕕᖅᓵᒃᓴᓂᒡᓗ ᐊᐅᐸᖅᑐᓂᒃ ᖃᓪᓗᓈᖅᑕᑦᓯᐊᕙᖕᓂᒃ. 
25ᑕᒪᒃᑯᐊᓗ ᐊᑯᓐᓂᖏᑎᒍᑦ ᒎᓗᓂᒃ ᓯᕙᓂᐅᑎᑯᓗᓕᐅᖅᐳᑦ, ᑕᒪᒃᑯᐊ ᓯᕙᓂᐅᑎᑯᓗᐃᑦ ᒎᓗᐃᑦ ᐸᒻᒥᕐᒍᓁᑎᓐᖑᐊᓪᓗ ᑕᖅᓴᓕᐊᕆᓯᒪᔪᑦ ᑖᑦᓱᒪ ᓄᐃᔭᒐᐅᑉ ᑭᒡᓕᓕᒫᖓᓃᐳᑦ; 
26ᑕᒪᒃᑯᐊ ᓯᕙᓂᐅᑎᑯᓗᐃᑦ ᒎᓗᐃᑦ ᐸᒻᒥᕐᒍᓁᑎᓐᖑᐊᓪᓗ ᑕᖅᓴᓕᐊᕆᓯᒪᔪᑦ ᑖᑦᓱᒪ ᓄᐃᔭᒐᐅᑉ ᑭᒡᓕᓕᒫᖓᓃᐳᑦ ᐊᑐᒐᒃᓴᐅᖁᓪᓗᒍ ᐱᓇᓱᐊᕆᐊᖅᑐᖅᑐᓄᑦ; ᐊᑕᓂᐅᑉ ᒨᓯᓯ ᑍᒫᒃ ᐱᖁᓚᐅᕐᖕᒪᒍ.
27ᐅᕕᓂᕈᕐᖕᒥᒃᑕᐅᖅ ᓴᓇᒋᕗᑦ ᐂᕈᓂᒧᑦ ᐃᕐᖕᓂᖏᓐᓄᓪᓗ ᐱᒋᔭᐅᓂᐊᖅᑐᓂᒃ. 
28ᓂᐊᑯᕐᖕᒧᑦ ᐃᒻᒧᑎᒥᒃ ᓇᓴᐅᔮᖅᑐᒥᒃ ᓴᓇᒋᕗᑦ, ᓇᓴᕐᖕᒥᒡᓗ, ᖃᓪᓗᓈᖅᑕᓂᒡᓗ ᓵᑦᑐᓂᒃ ᖃᖅᓕᒃᓴᖏᓐᓂᒃ. 
29ᑕᑦᓯᕈᑎᒃᓴᖏᓪᓗ ᖃᓪᓗᓈᖅᑕᑦᓯᐊᕔᑦ ᓵᑦᑐᑦ ᓴᓇᓯᒪᕗᑦ ᑐᖑᔪᖅᑐᒥᒃ ᐊᐅᐸᓪᓚᕆᒃᑐᒥᓪᓗ ᐊᐅᐸᖅᑐᓂᒡᓗ ᓄᕕᖅᓵᒃᓴᓂᑦ, ᑕᖅᓯᖅᑐᖅᓯᒪᓗᓂ ᐱᐅᓴᖅᓯᒪᕗᖅ ᐊᑕᓂᐅᑉ ᒨᓯᓯ ᑍᒫᒃ ᐱᖁᓚᐅᕐᖕᒪᒍ. 
30ᖃᐅᕐᖕᒥᐅᑕᒃᓴᒥᒃ ᑕᑯᒥᓇᖅᑐᒥᒃ ᓴᓇᒋᕗᑦ, ᐃᑦᔪᕐᖕᓁᑦᑐᒥᒃ ᓇᓗᓁᒃᑯᑕᐅᔪᒃᓴᒥᒃ ᑐᓂᓯᒪᓂᕐᖕᒧᑦ, ᒎᓗᒥᒃ ᐊᓯᐊᓂᒃ ᐃᓚᖃᖏᑦᑐᒥᒃ, ᑕᕝᕘᓇᓗ ᑎᑎᕋᖅᕕᒋᓯᒪᓪᓗᒍ “ᐊᑕᓂᕐᖕᒧᑦ ᑐᓂᔭᐅᓯᒪᔪᖅ.” 
31ᓂᐊᑯᕐᖕᒧᑦ ᐃᒻᒧᑎ ᓇᓴᐅᔮᖅᑑᑉ ᓯᕗᕌᓃᑦᑐᒧᑦ ᐃᓕᕚᑦ ᑐᖑᔪᖅᑐᒥᒃ ᕿᓚᕈᑎᖃᖅᑎᓪᓗᒍ ᓂᐊᖂᑉ ᓯᕗᕌᓃᖁᓪᓗᒍ, ᐊᑕᓂᐅᑉ ᒨᓯᓯ ᑍᒫᒃ ᐱᖁᓚᐅᕐᖕᒪᒍ.
32ᑕᒪᕐᖕᒥᑦᓯᐊᖅ ᓴᓇᔭᐅᔭᕆᐊᓖᑦ ᓴᓇᔭᐅᓪᓗᑎᒃ ᐱᔭᕇᖅᑕᐅᑍᓐᓇᖅᐳᑦ ᑐᐱᐅᑉ ᐃᓗᐊᓃᑦᑐᒃᓴᑦ. ᐄᓴᕅᓕᒥᐅᑦ ᑕᒤᓐᓂᒃ ᓴᓇᓚᐅᖅᐳᑦ ᐊᑕᓂᐅᑉ ᒨᓯᓯ ᑍᒫᒃ ᐱᖁᓚᐅᕐᖕᒪᒍ. 
33ᑐᐱᖅᓗ ᒨᓯᓯᒧᑦ ᐋᑉᐹᑦ ᓱᓇᑐᐃᓐᓇᒃᓴᓕᒫᖏᓪᓗ, ᓂᒃᓯᖏᓪᓗ, ᓯᓇᖅᔪᒃᓯᐅᑎᖏᓪᓗ, ᐃᑳᖓᔪᖏᓪᓗ, ᓇᐸᔪᖏᓪᓗ, ᓇᐸᔪᖏᑕᓗ ᑐᓐᖓᕕᒃᓴᖏᑦ; 
34ᑐᐱᐅᓪᓗ ᓯᓚᑉᐱᐊᒃᓴᖓ ᓰᐱᐅᑉ ᐊᖑᓴᓪᓗᖓᑕ ᐊᒥᖓ ᕿᑐᒻᒪᒃᓴᖅᓯᒪᔪᖅ ᐊᐅᐸᖅᑐᖅ; ᓯᓚᑉᐱᐊᒃᓴᖅᓗ ᓱᓕ ᐊᒥᖅ ᕿᑐᒻᒪᒃᓴᖅᓯᒪᔪᖅ; ᑖᓗᑕᒃᓮᓪᓗ; 
35ᐊᖏᖃᑎᒌᖕᓂᐅᓪᓗ ᐃᒃᓯᖅᕕᖁᑎᒃᓴᖓ ᐅᔭᕌᖕᓂᒃ ᑎᑎᕋᖅᕕᒋᓯᒪᔫᖕᓂᒃ ᐃᓗᓕᓕᒃ, ᓇᐸᔪᒃᓴᖏᓪᓗ, ᒪᑐᒃᓴᖓᓗ; 
36ᓵᓗ, ᓂᐅᒃᓴᖏᓪᓗ, ᓱᓇᑐᐃᓐᓇᒃᓴᓕᒫᖏᓪᓗ, ᓂᐊᑰᔭᓪᓗ ᑐᓂᔭᐅᔪᒃᓴᑦ ᒎᑎᒧᑦ; 
37ᓇᓂᕈᐊᓪᓗ ᑐᓐᖓᕕᒃᓴᖏᑦ ᒎᓗᐃᓐᓁᑦ, ᖃᐅᒻᒪᖅᑯᑎᒃᓮᓪᓗ, ᓱᓇᑐᐃᓐᓇᒃᓴᓕᒫᖏᓪᓗ ᑕᒪᕐᖕᒥᒃ; ᓇᓂᕈᐊᒃᓮᓪᓗ, ᓇᓂᕈᐊᓪᓗ ᐅᖅᓱᒃᓴᖏᑦ; 
38ᑐᓂᕐᕈᓯᖅᕕᒃᓴᖅ ᒎᓗ; ᓇᐹᖅᑑᓪᓗ ᐅᖅᓱᖏᑦ ᒥᖑᐊᖅᓯᒍᑎᒃᓮᑦ; ᑎᐱᑦᓯᐊᕆᒃᑐᓪᓗ ᐃᓯᖅᓗᐊᕐᖕᓂᑎᑦᓯᒍᑎᒃᓮᑦ; ᐃᑎᖅᑕᖅᕕᖓᑕᓗ ᑖᓗᑕᒃᓴᖓ, ᑐᐱᐅᓪᓗ ᒪᑐᒃᓴᖓ; 
39ᑐᓂᕐᕈᓯᖅᕕᒃᓗ ᑲᓐᓄᔭᖅ ᐃᑯᐊᓚᑦᓯᕕᒃᓴᖏᓪᓗ ᐃᑳᖓᔪᑦ ᑲᓐᓄᔭᐃᑦ, ᓂᐅᒃᓴᖏᓪᓗ, ᐊᓯᖏᓪᓗ ᓱᓇᑐᐃᓐᓇᒃᓴᓕᒫᖏᑦ, ᐴᒍᑕᖅᓗ ᐅᐊᓴᖅᕕᒃᓴᖅ ᐊᓪᓕᕋᒃᓴᖓᓗ; 
40ᑐᐱᐅᓪᓗ ᓯᓚᓪᓕᐅᔭᖓᑕ ᐊᕙᓗᒃᓴᖏᑦ ᓇᐸᔪᒃᓴᖏᑦ ᑐᓐᖓᕕᒃᓴᖏᓪᓗ; ᑐᐱᐅᓪᓗ ᓯᓚᓪᓕᐅᔭᖓᑕ ᐃᑎᖅᑕᖅᕕᖓᑕ ᑖᓗᑕᒃᓴᖏᑦ ᑐᐱᐅᓪᓗ ᓄᖃᖅᑑᑎᖏᑕ ᐸᐅᒍᐊᒃᓴᖏᑦ ᓄᖃᖅᑑᑎᒃᓴᖏᓪᓗ; ᑐᐱᐅᓪᓗ ᓯᓚᓪᓕᐅᔭᖓᑕ ᓄᖃᖅᑑᑎᖏᑕ ᐸᐅᒍᐊᒃᓴᖏᑦ ᓄᖃᖅᑑᑎᒃᓴᖏᓪᓗ; 
41ᑐᓂᕐᕈᓯᖅᑎᑦᓯᔩᓪᓗ ᐊᓐᓄᕌᒃᓴᖏᑦ ᐃᑦᔪᕐᖕᓁᑦᑐᑦ ᑐᓂᕐᕈᓯᖅᑎᑦᓯᔨᐅᑉ ᐊᑐᖃᑦᑕᕆᐊᓕᖏᑦ ᐱᓇᓱᐊᕐᖕᓂᐊᓕᕅᒍᑎᒃ ᐃᑦᔪᕐᖕᓁᑦᑐᕕᖕᒥ, ᐂᕈᓂᐅᓪᓗ ᐃᕐᖕᓂᖏᑕᓗ ᐊᓐᓄᕌᒃᓴᖏᑦ ᐃᑦᔪᕐᖕᓁᑦᑐᑦ ᑐᓂᕐᕈᓯᖅᑎᑦᓯᔨᓯᐅᑎᒃᓮᑦ. 
42ᐄᓴᕅᓕᒥᐅᓪᓗ ᓴᓇᓚᐅᖅᐳᑦ ᑕᒤᓐᓂᒃ ᓴᓇᔭᐅᔭᕆᐊᓕᖕᓂᒃ ᐊᑕᓂᐅᑉ ᒨᓯᓯ ᑍᒫᒃ ᐱᖁᓚᐅᕐᖕᒪᒍ. 
43ᒨᓯᓯᐅᓪᓗ ᑕᒪᕐᖕᒥᒃ ᖃᐅᔨᓴᖅᐰᑦ ᑕᑯᓪᓗᒋᓪᓗ ᑍᒫᑦᓯᐊᖅ ᓴᓇᔭᐅᓯᒪᖕᒪᑕ ᐊᑕᓂᐅᑉ ᐱᖁᔨᓂᕆᓚᐅᖅᑕᖓᑐᑦ. ᑍᒤᒻᒪᑦ ᑕᕝᕙ ᒨᓯᓯᐅᑉ ᓮᒻᒪᖅᑎᑉᐰᑦ.
