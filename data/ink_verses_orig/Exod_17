1ᐄᓴᕅᓕᒥᐅᑦ ᓄᓇᖅᑲᑎᒌᓕᒫᑦ ᓄᓇᒋᔭᕋᓗᐊᑎᒃ ᓯᓐᓂ ᕿᒪᒃᐹᑦ, ᐊᐅᓪᓛᖅᓗᑎᒡᓗ ᐊᓯᐊᓄᑦ. ᐊᑕᓂᐅᑉ ᐱᖁᔨᓂᖓ ᒪᓕᒡᓗᒍ. ᑕᖕᒫᖅᐳᓪᓗ ᕆᐱᑎᒥᒃ ᐊᑎᓕᖕᒧᑦ, ᑕᕝᕙᓂᓗ ᐃᒥᖅᑕᖃᓐᖏᓚᖅ ᐃᒥᖅᕕᒃᓴᒥᒃ. 
2ᒨᓯᓯᒧᓪᓗ ᓈᒻᒪᒃᓴᖏᑦᔪᑎᒥᖕᓂᒃ ᐅᖃᕆᐊᖅᑐᖅᐳᑦ ᐅᖃᖅᓗᑎᒡᓗ, “ᐃᒥᒐᒃᓴᑦᑎᓐᓂᒃ ᑐᓂᓯᕕᒋᓚᐅᖅᑎᒍᑦ.”
3ᐃᓄᐃᓪᓗ ᐃᒥᕈᕕᒡᔪᐊᕋᒥᒃ ᒨᓯᓯᒧᑦ ᐊᑲᐅᒃᓴᖏᑦᔪᑎᒥᖕᓂᒃ ᐅᖃᐅᓯᕾᓐᓇᖅᐳᑦ ᐅᖃᖅᓗᑎᒡᓗ, “ᖃᓄᐃᒻᒪᑦ ᐃᑦᔨᑉᑎᒥᑦ ᐊᐅᓪᓚᕈᑎᓚᐅᖅᐱᑎᒎᑦ? ᕿᑐᕐᖓᕗᓪᓗ ᐆᒪᔪᖁᑎᕗᓪᓗ ᖀᓐᓂᕐᖕᒧᑦ ᑐᖁᑦᓱᒪᓪᓗᑖ?”
4ᒨᓯᓯᓗ ᐃᓗᖏᖅᑐᖅᓗᓂ ᑐᒃᓯᐊᓕᖅᐳᖅ ᐊᑕᓂᕐᖕᒧᑦ ᐅᖃᖅᓗᓂᓗ, “ᖃᓄᖅᓕᐅᑯᐊ ᐃᓄᐃᑦ ᐱᓇᓱᐊᖅᕕᒋᓂᐊᓕᖅᑕᒃᑲ? ᑖᒃᑯᓄᖓᑦ ᒥᓪᓗᖅᑕᐅᑐᐃᓐᓇᕆᐊᖃᓕᕋᒪ.”
5ᐊᑕᓂᖅᓗ ᒨᓯᓯᒧᑦ ᐅᖃᖅᐳᖅ, “ᐄᓴᕅᓕᒥᐅᑦ ᐊᖓᔪᖅᑳᖏᑕ ᐃᓚᖏᓐᓂᒃ ᒪᓕᒃᑎᖃᖅᓗᑎᑦ ᐃᓄᐃᑦ ᖄᖏᖅᓗᒋᑦ ᓯᕗᓂᖓᓐᓂ ᐅᐸᒃᑕᖓᓄᓐᖓᐅᒋᑦᓯ. ᕿᔪᒡᓗ ᓇᒃᓴᖅᓗᒍ ᑰᖕᒥᒃ ᓁᐅᓪᒥᒃ ᐊᓇᐅᓯᑦᔪᑎᒋᓚᐅᖅᑕᑦ. 
6ᐱᖃᑎᒋᓂᐊᖅᐸᒋᓪᓗ ᕾᖅᑐᒑᕐᖕᒦᓕᖅᑎᓪᓗᑎᑦ ᖃᖅᑲᒥ ᕼᐆᕆᑉᒦᑦᑐᒥ, ᕾᖅᑐᖅᓗ ᐊᓇᐅᒍᕕᐅᒃ ᐃᒥᖅ ᑯᕕᓕᕐᖕᓂᐊᖅᐳᖅ ᑕᕝᕙᓐᖓᑦ ᐃᓄᐃᑦ ᐃᒥᕈᓐᓇᖁᓪᓗᒋᑦ.” ᒨᓯᓯᓗ ᑍᒫᒃ ᐱᓂᐊᖅᐳᖅ ᐄᓴᕅᓕᒥᐅᑦ ᐊᖓᔪᖅᑳᖏᑕ ᑕᒃᑯᐊᓂ. 
7ᑖᓐᓇᓗ ᐊᑦᓯᖅᑕᐅᕗᖅ ᒫᓴᒥᒃ ᒥᕆᐸᒥᒡᓗ. ᐄᓴᕅᓕᒥᐅᑦ ᓈᒻᒪᒃᓴᓚᐅᖏᒻᒪᑕ, ᐊᑕᓂᖅᓗ ᐆᒃᑐᓚᐅᕐᖕᒪᑦᔪᒃ ᐅᖃᖅᓗᑎᒃ, “ᐊᑕᓂᐅᑉ ᐃᓚᒋᕚᑎᒎᑦ? ᐃᓚᖏᓐᖏᓛᑎᒍᓪᓘᓐᓃᑦ?”
8ᐊᒪᓕᖕᒥᐅᓪᓕ ᐄᓴᕅᓕᒥᐅᓄᑦ ᑎᑭᓐᓇᒥᒃ ᐅᓇᑕᓕᖅᐳᑦ ᑖᒃᑯᓄᖓ ᓄᓇᒥ ᕆᐱᑎᒥ. 
9ᒨᓯᓯ ᐅᖃᖅᐳᖅ ᔮᓱᐊᒧᑦ, “ᐊᖑᑎᓂᒃ ᓂᕈᐊᓚᐅᕆᑦ, ᑖᒃᑯᐊᓗ ᐃᓚᒋᓗᒋᑦ ᐊᒪᓕᒃᒥᐅᑦ ᖃᐅᒃᐸᑦ ᐅᓇᑕᕆᐊᓛᖅᐸᓯ; ᖃᐅᒃᐸᑦ ᖃᖅᑲᐅᑉ ᖄᖓᓂ ᓇᖏᓛᖅᐳᖓ ᒎᑎᐅᑉ ᐊᔭᐅᑉᐱᐊᖁᑎᐊ ᑎᒍᒥᐊᖅᓗᒍ.” 
10ᔮᓱᐊᓗ ᑍᒤᓕᐅᖅᐳᖅ ᒨᓯᓯᒧᑦ ᐱᖁᔭᐅᓂᕐᖕᒥᑐᑦ ᐅᓇᑕᕆᐊᖅᓗᓂᓗ ᐊᒪᓕᖕᒥᐅᓂᒃ, ᒨᓯᓯᓕ ᐂᕈᓂᓗ ᕼᐊᕐᓗ ᖃᖅᑲᐅᑉ ᖄᖓᓄᑦ ᒪᔪᕋᖅᐳᑦ. 
11ᒨᓯᓯᐅᓪᓕ ᑕᓖᖕᓂ ᖁᒻᒧᖓᑎᓕᑐᐊᕅᖕᒪᒋᒃ ᐄᓴᕅᓕᒥᐅᑦ ᓵᓚᖃᓕᖃᑦᑕᖅᐳᑦ; ᑕᓕᖏᒡᓕ ᐊᒻᒧᓕᑐᐊᕌᖓᑎᒃ ᐊᒪᓕᖕᒥᐅᑦ ᓵᓚᖃᖔᓕᖃᑦᑕᕆᓪᓗᑎᒃ. 
12ᒨᓯᓯᐅᓪᓕ ᑕᓕᖏᒃ ᑕᖃᓕᕐᖕᒪᑎᒃ; ᐅᔭᕋᖕᒥᒃ ᐃᒃᓯᕙᐅᑦᑎᖅᑕᐅᕗᖅ, ᑕᕝᕗᖓᓗ ᐃᒃᓯᕚᓕᖅᓗᓂ, ᑕᕝᕙ ᐂᕈᓂᐅᑉ ᕼᐊᕐᓂᐅᓪᓗ ᒨᓯᓯᐅᑉ ᑕᓕᖏᒃ ᖁᒻᒧᖓᑎᓕᖅᐹᒃ ᑎᒍᒥᐊᖅᓗᒋᒃ, ᐊᑐᓂᑦ ᐃᒡᓗᒌᒃᓱᑎᒃ, ᑍᒫᒡᓗ ᒨᓯᓯᐅᑉ ᑕᓕᖏᒃ ᖁᒻᒧᖓᑎᑕᐅᖏᓐᓇᓕᓚᐅᖅᐴᒃ ᓯᕿᓂᖅ ᓂᐱᓚᐅᖏᓐᓂᖓᓂ. 
13ᑍᒫᒡᓗ ᑕᕝᕙ ᔮᓱᐊᑉ ᐊᒪᓕᒃᒥᐅᑦ ᓵᓚᒋᒻᒪᕆᓚᐅᖅᐰᑦ ᓴᕕᒡᔪᐊᒧᑦ.
14ᑕᕝᕙ ᐊᑕᓂᖅ ᐅᖃᖅᐳᖅ ᒨᓯᓯᒧᑦ, “ᑕᒪᓐᓇ ᓵᓚᖃᕐᖕᓂᕆᔭᓯ ᑎᑎᕋᓚᐅᕈᒃ, ᐃᖅᑲᐅᒪᔭᐅᔪᓐᓇᖁᓪᓗᒍ. ᔮᓱᐊᓗ ᐅᖃᐅᑎᓂᐊᖅᐸᑦ ᐊᒪᓕᒃᒥᐅᑦ ᓄᖑᑦᓯᐊᖅᑕᐅᖁᒐᒃᑭᑦ ᐊᒥᐊᒃᑯᖃᖏᑦᓯᐊᓕᖅᓗᑎᒃ.” 
15ᒨᓯᓯᓗ ᑐᓂᕐᕈᓯᖅᕕᒃᓴᒥᒃ ᐋᖅᑭᒃᓱᐃᕗᖅ ᐊᑦᑎᖅᓗᓂᐅᒡᓗ, “ᐊᑕᓂᐅᑉ ᓇᓗᓁᒃᑯᑕᖓ.” 
16ᐅᖃᖅᓗᓂ, “ᖁᒻᒧᑦ ᐃᓴᐅᑎᓯᒪᒍᒃ ᐊᑕᓂᐅᑉ ᓇᓗᓁᒃᑯᑕᖓ! ᐊᑕᓂᖅ ᑕᕝᕙ ᐅᓇᑍᓐᓇᕐᖕᓂᐊᖅᐳᖅ ᐊᒪᓕᖕᒥᐅᓂᒃ ᐃᓱᖃᖏᑦᑐᒧᑦ.”
