1ᐅᓪᓗᐃᑦ ᐱᖓᔪᒋᓕᖅᑕᖓᓐᓂ ᑬᓇᒥ ᒐᓕᓕᐊᒦᑦᑐᒥ ᑲᑎᑎᑕᐅᔪᖃᓚᐅᖅᐳᖅ, ᔩᓱᓯᐅᓪᓗ ᐊᓈᓇᖓ ᑕᕝᕙᓃᑉᐳᖅ; 
2ᔩᓱᓯᑦᑕᐅᖅ ᕾᖁᔭᐅᓯᒪᒋᕗᑦ ᑲᑎᑎᑕᐅᔫᖕᓄᑦ, ᐃᓕᓐᓂᐊᖅᑎᖏᓪᓗ. 
3ᕔᓃᑦ ᓄᖑᒻᒪᑕ, ᐊᓈᓇᖓᑕ ᔩᓱᓯ ᐅᖃᐅᑎᕚ, “ᕔᓂᒥᒃ ᓄᖑᕈᑎᖕᒪᑕ.”
4ᔩᓱᓯᐅᓪᓗ ᐅᖃᐅᑎᕚ, “ᐊᕐᖕᓈᖅ, ᖃᓄᐃᓕᐅᖁᓗᖓ ᐅᖃᕆᐊᖃᓐᖏᓚᑎᑦ, ᐱᕕᒃᓴᕋ ᓱᓕ ᓇᓪᓕᐅᑎᓯᒪᖏᒻᒪᑦ.”
5ᑕᕝᕙ ᔩᓱᓯᐅᑉ ᐊᓈᓇᖓᑕ ᐱᔩᑦ ᐅᖃᐅᑎᕔᑦ, “ᖃᓄᑐᐃᓐᓇᖅ ᐱᖁᔨᓂᖓ ᒪᓕᖕᓂᐊᖅᐸᓯ.”
6ᔫᑎᑦ ᒪᓕᒐᖃᕐᖕᒪᑕ ᐅᒃᐱᕐᖕᓂᖅ ᐱᑦᔪᑎᒋᓗᒍ ᓴᓗᒻᒪᖅᓮᓂᕐᖕᒥᒃ, ᑍᒤᒻᒪᑦ ᐱᖓᓲᔪᖅᑐᓂᒃ ᐃᒥᖃᐅᑎᓂᒃ ᐅᔭᕋᖕᓂᒃ ᑕᕝᕙᓃᑦᑐᖃᖅᐳᖅ, ᐊᑐᓂᑦ ᐊᖏᓂᖃᖅᓗᑎᒡᓗ ᐊᑕᐅᓯᖅ 20-ᒥᑦ 30-ᒧᑦ ᖃᓪᓗᑎᓂᒃ. 
7ᔩᓱᓯᐅᑉ ᐱᔩᑦ ᐅᖃᐅᑎᕔᑦ, “ᐅᑯᐊ ᐃᒥᖃᐅᑏᑦ ᐃᒥᕐᖕᒥᒃ ᐃᒻᒥᖅᓯᐅᒃ.” ᑕᕝᕙ ᐃᒻᒥᖅᐰᑦ ᑕᑕᑦᓯᐊᖅᓗᒋᑦ. 
8ᐅᖃᐅᑎᕔᓪᓗ, “ᑕᕝᕙᓐᖓᑦ ᖃᓗᓯᓗᓯ, ᓂᕆᕕᒡᔪᐊᖅᑐᑦ ᐊᖓᔪᖅᑳᖓᓐᓄᑦ ᐋᑦᓯᓕᕆᑦᓯ.” ᑕᕝᕙ ᐋᑦᓯᕗᑦ ᑖᑦᓱᒧᖓ, 
9ᓂᕆᕕᒡᔪᐊᖅᑐᑦ ᐊᖓᔪᖅᑳᖓᑦᑕ ᐃᒥᖅ ᐆᒃᑐᕋᒥᐅᒃ ᕔᓂᐅᓕᖅᑐᖅ, ᖃᐅᔨᒪᓚᐅᓐᖏᓚᖅ ᓇᑭᑦ ᐱᖕᒪᖔᑦ (ᐱᔩᓪᓕ ᐃᒥᕐᖕᒥᒃ ᖃᓗᓯᖅᑲᐅᔪᑦ ᖃᐅᔨᒪᕗᑦ), ᓂᕆᕕᒡᔪᐊᖅᑐᑦ ᐊᖓᔪᖅᑳᖓᑦᑕ ᐅᐃᒃᓴᖅ ᕾᖁᕚ 
10ᐅᖃᐅᑎᓪᓗᒍᓗ, “ᐱᐅᓯᕆᔭᐅᓲᖑᕗᖅ ᕔᓂ ᒪᒪᕐᖕᓂᖅᐹᖅ ᓯᕗᓪᓕᐅᑎᓪᓗᒍ; ᓂᕆᔭᖅᑐᖅᓯᒪᔪᓪᓕ ᐃᒥᕇᖅᓯᒪᓕᖅᐸᑕ, ᑭᖑᓕᐅᑎᓪᓗᒍ ᕔᓂ ᒪᒪᖏᓐᓂᖅᓴᖅ ᐊᑐᐃᓐᓇᕈᖅᑕᐅᓲᖑᕗᖅ; ᐃᕝᕕᓪᓕ ᕔᓂ ᒪᒪᕐᖕᓂᖅᐹᖅ ᑭᖑᓪᓕᐅᑎᖔᖅᐸᑦ.”
11ᑕᒪᑦᔭ ᔩᓱᓯᐅᑉ ᓇᓗᓁᒃᑯᑕᖏᑕ ᓯᕗᓪᓕᖅᐹᖓᑦ, ᐱᓂᐊᕐᖕᓂᕆᓚᐅᖅᑕᖓ ᑬᓇᒥ ᒐᓕᓕᐊᒦᑦᑐᒥ, ᑕᕝᕙᓂ ᓂᖅᑐᕐᖕᓇᕐᖕᓂᖅᔪᐊᓂ ᓴᖅᑭᑎᓚᐅᖅᐹ; ᐃᓕᓐᓂᐊᖅᑎᖏᑕᓗ ᐅᒃᐱᕆᕚᑦ.
12ᑕᒪᑐᒪ ᑭᖑᓂᖓᒍᑦ ᔩᓱᓯ, ᐊᓈᓇᖓᓗ, ᖃᑕᓐᖑᑎᖏᓪᓗ ᐃᓕᓐᓂᐊᖅᑎᖏᓪᓗ ᑲᐲᕐᓂᐊᒧᐊᖅᐳᑦ; ᑕᕝᕙᓃᑉᐳᓪᓗ ᐅᓪᓗᓂᒃ ᐅᓄᖏᑦᑐᓂᒃ.
13ᔫᑎᑦ ᖄᖏᖅᑕᐅᕕᖕᒥᒃ ᓇᓪᓕᐅᓐᓂᖅᓯᐅᖅᕕᖓᑦ ᖃᒡᓕᓕᕐᖕᒪᖅ, ᔩᓱᓯ ᔪᕉᓴᓚᒧᐊᖅᐳᖅ. 
14ᑐᒃᓯᐊᖅᕕᒡᔪᐊᕐᖕᒥᓗ ᐃᓄᖕᓂᒃ ᑕᑯᕗᖅ ᐃᒻᒧᒃᓯᐅᒊᑦ ᐸᖕᓂᖏᓐᓂᒃ ᓰᐱᓂᒡᓗ ᐊᕿᒡᒋᐅᔮᖅᑐᓂᒡᓗ ᓂᐅᕐᕈᑎᖃᖅᑐᓂᒃ, ᑮᓇᐅᔭᓂᒡᓗ ᑕᐅᖅᓰᔩᑦ ᐱᓇᓱᐊᖅᑎᓪᓗᒋᑦ ᐱᓇᓱᐊᒐᕐᖕᒥᖕᓂᒃ. 
15ᐊᒃᓱᓈᒥᒡᓗ ᑏᒐᕈᑎᓕᐅᕋᒥ, ᑕᕝᕙᓃᑦᑐᓕᒫᑦ ᐊᓂᑎᑉᐰᑦ, ᓰᐲᓪᓗ ᐃᒻᒧᒃᓯᐅᒊᓪᓗ ᐸᖕᓂᖏᑦ, ᑐᒃᓯᐊᖅᕕᒡᔪᐊᒥᑦ; ᑮᓇᐅᔭᓂᒡᓗ ᑕᐅᖅᓰᔩᑦ ᓵᖏᑦ ᐅᕐᕈᑎᑉᐰᑦ ᑮᓇᐅᔧᓪᓗ ᓈᕕᑦᓱᑎᒃ ᓇᒧᑐᐃᓐᓇᖅ. 
16ᐊᕿᒡᒋᐅᔭᓂᒡᓗ ᓂᐅᕐᕈᑎᓖᑦ ᐅᖃᐅᑎᕔᑦ, “ᐅᑯᐊ ᑕᕝᕙᓐᖓᑦ ᐊᓂᑎᓚᐅᖅᓯᐅᒃ; ᐊᑖᑕᒪ ᐃᒡᓗᖓ ᓂᐅᕕᖅᕕᐅᑎᑕᒃᓴᕆᓐᖏᓚᓯ.” 
17ᑕᕝᕙ ᐃᓕᓐᓂᐊᖅᑎᖏᑦ ᐃᖅᑬᕗᑦ ᑎᑎᕋᖅᓯᒪᔪᖃᕐᖕᒪᑦ, “ᐃᒡᓗᖕᓄᑦ ᐃᓗᖏᖅᓲᑎᖃᕐᖕᓂᕐᖕᒪ ᐊᒃᓱᕈᖅᑎᓕᖅᐹᖓ.”+
18ᑕᕝᕙ ᔫᑎᑦ ᐊᖓᔪᖅᑳᖏᑕ ᐅᖃᐅᑎᕚᑦ, “ᖃᓄᖅ ᓇᓗᓁᒃᑯᑕᕐᖕᒥᒃ ᓴᖅᑭᑎᑦᓯᔪᓐᓇᖅᐲᑦ ᐅᕙᑦᑎᓐᓄᑦ ᑍᒤᓕᐅᕈᓐᓇᕐᖕᓂᕐᖕᓄᑦ?”
19ᔩᓱᓯᐅᑦ ᑭᐅᕔᑦ, “ᐅᓇ ᑐᒃᓯᐊᖅᕕᒡᔪᐊᖅ ᐊᓯᕈᕈᑦᓯᐅᒃ, ᐅᓪᓗᓂᒡᓗ ᐱᖓᓱᓂᒃ ᓇᑉᐸᖅᑎᓐᓂᐊᖅᐸᕋ.”
20ᑕᕝᕙ ᔫᑎᑦ ᐅᖃᖅᐳᑦ, “ᐅᓈ ᑐᒃᓯᐊᖅᕕᒡᔪᐊᖅ ᓴᓇᔭᐅᓯᒪᔪᖅ ᐊᕐᕌᒍᓂᒃ 46-ᓂᒃ, ᓇᑉᐸᖅᑎᑦᓱᓐᓇᖅᐱᐅᒃ ᐅᓪᓗᓂᒃ ᐱᖓᓱᓂᒃ?”
21ᔩᓱᓯᓕ ᑐᒃᓯᐊᖅᕕᒡᔪᐊᕐᖕᒥᒃ ᐅᖃᐅᓯᖃᖅᐳᖅ ᑎᒥᒥᓂᒃ. 
22ᑍᒤᒻᒪᑦ ᑐᖁᖓᔪᓂᑦ ᒪᑭᓯᒪᓕᕐᖕᒪᑦ, ᐃᓕᓐᓂᐊᖅᑎᖏᑕ ᔩᓱᓯᐅᑉ ᐅᖃᐅᓯᕆᓚᐅᖅᑕᖏᑦ ᐃᖅᑲᓚᐅᖅᐰᑦ; ᐊᒡᓔᓪᓗ ᐅᒃᐱᕆᕔᑦ ᔩᓱᓯᐅᓪᓗ ᐅᖃᐅᓯᕆᓚᐅᖅᑕᖏᑦ.
23ᔩᓱᓯᓕ ᔪᕉᓴᓚᒦᑎᓪᓗᒍ ᖄᖏᖅᑕᐅᕕᖕᒥᒃ ᓇᓪᓕᐅᓐᓂᖅᓯᐅᖅᑎᓪᓗᒋᑦ, ᐅᓄᖅᑐᑦ ᐅᒃᐱᓕᖅᐳᑦ ᑖᑦᓱᒧᖓ ᓇᓗᓁᒃᑯᑕᕐᖕᓂᒃ ᑕᑯᒐᒥᒃ ᐱᓇᓱᐊᖅᑕᖏᓐᓂᒃ. 
24ᔩᓱᓯᓕ ᓇᖕᒥᓂᖅ ᐃᓚᓕᐅᑎᒻᒪᕆᓚᐅᓐᖏᓚᖅ ᐃᓄᖕᓄᑦ, 
25ᐃᓄᓕᒫᑦ ᖃᐅᔨᒪᑦᓯᐊᕋᒥᒋᑦ ᐃᓄᖕᓄᓪᓗ ᓇᓪᓕᐊᓐᓄᓪᓘᓐᓃᑦ ᓇᓗᓁᖅᓯᕕᐅᔭᕆᐊᖃᓚᐅᓐᖏᓚᖅ; ᖃᐅᔨᒪᑦᓯᐊᕋᒥ ᐃᓅᑉ ᐃᓗᒥᐅᑕᕆᔭᖏᓐᓂᒃ.
