1ᐊᖓᔪᖅᑳᖅᔪᐊᑉ ᔫᓮᐊᐅᑉ ᖄᖏᖅᑕᐅᕕᐅᑉ ᓇᓪᓕᐅᓐᓂᖅᓯᐅᖅᑕᐅᓂᖓ ᐊᑕᓂᕐᖕᒧᑦ ᑲᔪᓯᑎᑉᐹ ᔪᕉᓴᓚᒥ; ᑐᖁᑦᓯᕗᓪᓗ ᖄᖏᖅᑕᐅᕕᒃᓯᐅᕈᑎᓂᒃ ᓄᕐᕋᐅᔭᕐᖕᓂᒃ ᐅᓪᓘᑉ 14-ᖓᓂ ᑕᖅᑭᐅᑉ ᓯᕗᓪᓕᖅᐹᖓᓂ. 
2ᑐᓂᕐᕈᓯᖅᑎᑦᓯᔩᑦ ᑎᓕᕔᑦ ᐱᔭᒃᓴᒥᖕᓂᒃ ᐱᓇᓱᐊᖁᓪᓗᒋᑦ ᑲᔪᖏᖅᓴᖅᐰᓪᓗ ᐱᔨᑦᓯᖁᓪᓗᒋᑦ ᐊᑕᓂᐅᑉ ᐃᒡᓗᖓᓂ. 
3ᓕᕔᑏᓪᓗ ᐅᖃᐅᑎᕔᑦ ᐄᓴᕅᓕᒥᐅᓕᒫᓂᒃ ᐃᓕᓮᕙᒃᑐᑦ ᑖᒃᑯᐊ ᐃᑦᔪᕐᖕᓁᑦᑐᒥᒃ ᐱᓇᓱᐊᖅᑐᑦ ᐊᑕᓂᕐᖕᒧᑦ, “ᐊᖏᕈᑕᐅᓯᒪᔪᑦ ᐃᒃᓯᖅᕕᖁᑎᖓ ᐃᑦᔪᕐᖕᓁᑦᑐᖅ ᐃᒡᓗᒧᐊᖅᓯᐅᒃ ᓲᓗᒨᓂᐅᑉ ᑍᕕᑎᐅᑉ ᐃᕐᖕᓂᖓᑕ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑕ, ᓴᓇᓚᐅᖅᑕᖓ; ᐊᒡᔭᖃᑦᑕᕐᖕᓂᐊᕈᓐᓃᖅᐸᓯ ᐃᖅᓱᒡᓗᒍ. ᒫᓐᓇᓕ ᐊᑕᓂᖅ ᒎᑎᓯ ᐱᔨᑦᓯᓕᖅᓯᐅᒃ ᐄᓴᕅᓕᒥᐅᓪᓗ. 
4ᓇᖕᒥᓂᖅ ᐅᐸᓗᖎᓕᕆᑦᓯ ᓯᕗᓕᑦᓯ ᑭᖑᕚᖏᑕ ᐊᕕᒃᑐᖅᓯᒪᓂᖏᑦ ᒪᓕᒡᓗᒋᑦ, ᑍᕕᑎᐅᑉ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑕ ᐊᑐᖅᑕᐅᖁᓯᒪᔭᖏᑦ ᒪᓕᒡᓗᒋᑦ ᐃᕐᖕᓂᖓᑕᓗ ᓲᓗᒨᓂᐅᑉ. 
5ᓇᖏᖅᓗᓯ ᐃᑦᔪᕐᖕᓁᑦᑐᒥ ᓯᕗᓕᑦᓯ ᑭᖑᕚᖏᑕ ᐊᕕᒃᑐᖅᓯᒪᓂᖏᑦ ᒪᓕᒡᓗᒋᑦ ᖃᑕᓐᖑᑎᑦᓯᓐᓂᒃ ᐃᑲᔪᕈᓐᓇᖁᓪᓗᓯ, ᓕᕔᑏᓪᓗ ᓯᕗᓕᖏᑕ ᐊᕕᒃᑐᖅᓯᒪᓂᖏᑦ ᒪᓕᒡᓗᒋᑦ. 
6ᖄᖏᖅᑕᐅᕕᒃᓯᐅᕈᑎᒃᓴᒥᒃ ᓄᕐᕋᐅᔭᒥᒃ ᑐᖁᑦᓯᓗᓯ, ᐃᓕᑦᓯᓐᓂᒃ ᐃᑦᔪᕐᖕᓁᓕᑎᕆᑦᓯ, ᐊᑐᐃᓐᓇᕈᖅᑎᓪᓗᒋᓪᓗ ᖃᑕᓐᖑᑎᑦᓯᓐᓄᑦ, ᐊᑕᓂᐅᑉ ᐅᖃᐅᓯᖏᑦ ᒪᓕᒡᓗᒋᑦ ᒨᓯᓯᒃᑯᑦ ᑐᓂᓚᐅᖅᑕᖏᑦ.”
7ᔫᓮᐊᐅᓪᓗ ᐃᓄᐃᑦ ᑐᓂᕔᑦ ᓄᕐᕋᐅᔭᕐᖕᓂᒃ ᒎᑦᓯᓪᓗ ᓄᕐᕋᖏᓐᓂᒃ ᑕᕝᕙᓂ ᓇᔫᑎᔪᓕᒫᑦ ᖄᖏᖅᑕᐅᕕᒃᓯᐅᕈᑎᒃᓴᒧᑦ ᑐᓂᕐᕈᓯᖁᓪᓗᒋᑦ, ᐆᒪᔪᖁᑎᒥᓂᒃ ᑲᑎᓪᓗᒋᑦ 30,000-ᓂᒃ, ᐃᒻᒧᒃᓯᐅᒊᓪᓗ ᐊᖑᓴᓪᓗᖏᓐᓂᒃ 3,000-ᓂᒃ; ᑕᒪᒃᑯᐊ ᐊᖓᔪᖅᑲᖅᔪᐊᑉ ᓇᖕᒥᓂᖅ ᐆᒪᔪᖁᑎᖏᓐᓂᑦ ᐱᓚᐅᖅᐳᑦ. 
8ᐊᖓᔪᖅᑳᖁᑎᖏᓪᓗ ᑐᓂᓯᕗᑦ ᑲᑦᓱᖎᑦᓯᐊᖅᓗᑎᒃ ᐃᓄᖕᓄᑦ, ᑐᓂᕐᕈᓯᖅᑎᑦᓯᔨᓄᑦ, ᓕᕔᑎᓄᓪᓗ. ᕼᐃᓪᑬᐊ, ᔭᑲᕅᐊ, ᔨᕼᐃᐅᓗ, ᐊᖓᔪᖅᑳᖑᔪᑦ ᒎᑎᐅᑉ ᐃᒡᓗᖓᓂ, ᑖᒃᑯᐊ ᑐᓂᓯᕗᑦ ᑐᓂᕐᕈᓯᖅᑎᑦᓯᔨᓄᑦ ᖄᖏᖅᑕᐅᕕᒃᓯᐅᕐᖕᓂᕐᖕᒧᑦ ᑐᓂᕐᕈᑎᒃᓴᓂᒃ ᓄᕐᕋᐅᔭᕐᖕᓂᒃ ᒎᑦᓰᓪᓗ ᓄᕐᕋᖏᓐᓂᒃ 2,600-ᓂᒃ ᐃᒻᒧᒃᓯᐅᒊᓪᓗ ᐊᖑᓴᓪᓗᖏᓐᓂᒃ 300-ᓂᒃ; 
9ᑯᓇᓁᐊᑦᑕᐅᖅ, ᖃᑕᓐᖑᑎᖏᓪᓗ ᓯᒤᐊ, ᓇᑖᓂᐅᓪ, ᕼᐊᓴᐰᐊ, ᔨ-ᐂᓕ, ᔫᓴᐸᓪᓗ, ᐊᖓᔪᖅᑳᖑᔪᑦ ᓕᕔᑎᓄᑦ, ᑐᓂᓯᓚᐅᖅᐳᑦ ᓕᕔᑎᓄᑦ ᖄᖏᖅᑕᐅᕕᓯᐅᕈᑎᒧᑦ ᑐᓂᕐᕈᑎᒃᓴᓂᒃ ᓄᕐᕋᐅᔭᕐᖕᓂᒃ ᒎᑦᓰᓪᓗ ᓄᕐᕋᖏᓐᓂᒃ 5,000-ᓂᒃ ᐃᒻᒧᒃᓯᐅᒊᓪᓗ ᐊᖑᓴᓪᓗᖏᓐᓂᒃ 500-ᓂᒃ.
10ᑐᒃᓯᐊᖃᑎᒌᖕᓂᐅᓂᐊᖅᑐᖅ ᐅᐸᓗᒊᔭᖅᑕᐅᔭᕇᕐᖕᒪᑦ, ᑐᓂᕐᕈᓯᖅᑎᑦᓯᔩᑦ ᐃᓂᒋᔭᕆᐊᖃᖅᑕᒥᓄᐊᖅᐳᑦ, ᓕᕔᑏᓪᓗ ᐊᒡᒍᖅᓯᒪᓪᓗᑎᒃ ᐊᖓᔪᖅᑳᖅᔪᐊᑉ ᑎᓕᓯᓯᒪᓂᖓ ᒪᓕᒡᓗᒍ. 
11ᑐᖁᑦᓯᕗᓪᓗ ᖄᖏᖅᑕᐅᕕᒃᓯᐅᕈᑎᒥᒃ ᓄᕐᕋᐅᔭᒥᒃ, ᑐᓂᕐᕈᓯᖅᑎᑦᓯᔩᓪᓗ ᐊᐅᖕᒥᒃ ᓯᖅᐸᖅᓮᕗᑦ ᑐᓂᕐᕈᓯᖅᕕᖕᒧᑦ ᓕᕔᑏᑦ ᐋᒃᑐᖅᐸᓪᓕᐊᔭᖏᓐᓂᒃ. 
12ᑐᓂᕐᕈᑎᒃᓮᓪᓗ ᐃᑯᐊᓪᓚᒐᒃᓴᑦ ᓴᓂᖅᕙᒃᐰᑦ ᐊᒡᒍᖅᑕᐅᖁᓪᓗᒋᑦ ᐃᓄᖕᓄᑦ ᓯᕗᓕᖏᑦᑕ ᐊᕕᒃᑐᖅᓯᒪᓂᖏᑦ ᒪᓕᒡᓗᒋᑦ, ᐊᑕᓂᕐᖕᒧᑦ ᑐᓂᕐᕈᑕᐅᖁᓪᓗᒋᑦ, ᒨᓯᓯᐅᑉ ᐊᒡᓚᖏᓐᓂ ᐊᒡᓚᒃᑕᐅᓯᒪᔪᑦ ᒪᓕᒡᓗᒋᑦ. ᑍᒤᓕᐅᓚᐅᕆᕗᑦᑕᐅᖅ ᐃᒻᒧᒃᓯᐅᒊᑦ ᐊᖑᓴᓪᓗᖏᓐᓂᒃ. 
13ᖄᖏᖅᑕᐅᕕᒃᓯᐅᕈᑎᒧᑦ ᑐᓂᕐᕈᑏᑦ ᐆᑉᐰᑦ ᐃᑯᒪᒧᑦ ᐊᑐᖅᑕᐅᖁᔭᐅᓯᒪᔪᑦ ᒪᓕᒡᓗᒋᑦ; ᐃᑦᔪᕐᖕᓁᑦᑐᓪᓕ ᑐᓂᕐᕈᑏᑦ ᐃᒐᕔᑦ ᐅᒃᑯᓯᖕᓄᑦ, ᖃᓪᓗᑎᓄᑦ, ᓵᑦᑑᔭᐅᑎᓄᓪᓗ, ᐊᕕᒃᑐᖅᓗᒋᓪᓗ ᑐᐊᕕᖅᓗᑎᒃ ᐂᑦᑑᑎᒋᕔᑦ ᐃᓄᓕᒫᓄᑦ. 
14ᑕᒪᑐᒪ ᑭᖑᕐᖓᒍᑦ ᐃᒻᒥᖕᓄᑦ ᐊᑐᐃᓐᓇᕈᐃᕗᑦ ᑐᓂᕐᕈᓯᖅᑎᑦᓯᔨᓄᓪᓗ, ᑐᓂᕐᕈᓯᖅᑎᑦᓯᔩᑦ ᐂᕈᓂᐅᑉ ᑭᖑᕚᖏᑦ ᐱᔭᒃᓴᖃᕐᖕᒪᑕ ᑐᓂᕐᕈᑎᒃᓴᓂᒃ ᐃᑯᐊᓪᓚᒐᒃᓴᓂᒃ ᑐᓐᓄᖏᓐᓂᒡᓗ ᐅᓐᓄᐊᖅ ᑎᑭᓪᓗᒍ; ᑍᒤᒻᒪᑦ ᓕᕔᑏᑦ ᐃᒻᒥᓄᑦ ᐊᑐᐃᓐᓇᕈᐃᓚᐅᖅᐳᑦ ᑐᓂᕐᕈᓯᖅᑎᑦᓯᔨᓄᓪᓗ ᐂᕈᓂᐅᑉ ᑭᖑᕚᖏᓐᓄᑦ. 
15ᐃᓐᖏᖅᑏᑦ, ᐊᓴᐸᐅᑉ ᑭᖑᕚᖏᑦ, ᐃᓂᒋᔭᒥᓃᑉᐳᑦ ᑍᕕᑎᐅᑉ ᐱᖁᔨᓯᒪᓂᖓ ᒪᓕᒡᓗᒍ, ᐊᓴᐸᓗ, ᕼᐃᒪᓐᓗ, ᔨᑐᑕᓐᓗ ᐊᖓᔪᖅᑳᖅᔪᐊᑉ ᐅᖃᖅᑎᖁᑎᖏᑦ; ᐃᑎᖅᑕᖅᕕᖕᒥᓗ ᑲᒪᔩᑦ ᐊᑐᓂᑦ ᐃᑎᖅᑕᖅᕕᖕᓂ ᐃᓂᒥᖕᓃᓚᐅᖅᐳᑦ; ᑖᒃᑯᐊ ᐱᓇᓱᐊᖅᕕᖕᒥᖕᓂᑦ ᓅᑦᓴᕆᐊᖃᖏᒻᒪᑕ, ᐃᓚᒥᖕᓄᑦ ᓕᕔᑎᓄᑦ ᐊᑐᐃᓐᓇᕈᐃᕕᐅᓚᐅᖅᐳᑦ. 
16ᐅᓪᓗᒥ ᑕᕝᕙᓂ ᑐᒃᓯᐊᕐᖕᓂᓕᒫᑦ ᐊᑕᓂᕐᖕᒧᑦ ᐊᑐᐃᓐᓇᕈᖅᑕᐅᕗᖅ ᐅᓪᓗᒥ ᑕᕝᕙᓂᑦᓮᓐᓇᖅ, ᖄᖏᖅᑕᐅᕕᖕᒧᑦ ᐃᑯᐊᓪᓚᒋᐊᓖᑦ ᑐᓂᕐᕈᑎᒃᓮᑦ ᑐᓂᕐᕈᓯᖅᕕᖕᒧᑦ ᐊᑕᓂᕐᖕᒧᑦ ᑲᔪᓯᑦᓯᐊᖁᓪᓗᒋᑦ, ᐊᖓᔪᖅᑳᖅᔪᐊᑉ ᔫᓮᐊᐅᑉ ᐱᖁᔨᓂᖓ ᒪᓕᒡᓗᒍ. 
17ᐄᓴᕅᓕᒥᐅᓪᓗ ᐃᓄᖏᑦ ᓇᔫᑎᔪᑦ ᓇᓪᓕᐅᓐᓂᖅᓯᐅᓚᐅᖅᐳᑦ ᖄᖏᖅᑕᐅᕕᖕᒥᒃ ᑍᑦᓱᒪᓂᐅᑎᓪᓗᒍ, ᓂᐊᖂᔭᒥᒡᓗ ᐳᕙᓪᓚᖅᓴᐅᑎᖃᖏᑦᑐᒥᒃ ᓇᓪᓕᐅᓐᓂᖅᓯᐅᖅᐳᑦ ᐅᓪᓗᓂᒃ 7-ᓂᒃ. 
18ᖄᖏᖅᑕᐅᕕᒃ ᑍᒫᒃ ᑲᒪᒋᔭᐅᓚᐅᖅᓯᒪᓚᐅᓐᖏᓚᖅ ᐄᓴᕅᓕᒥᐅᓂᑦ ᓴᒧᐃᓕᐅᑉ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐃᓅᓂᖓᓂ ᑭᓯᐊᓂ ᓇᓪᓕᐅᓐᓂᖅᓯᐅᖅᑕᐅᕙᓚᐅᕐᖕᒪᑦ; ᐄᓴᕅᓕᒥᐅᓪᓗ ᐊᖓᔪᖅᑳᖅᔪᐊᖏᑦ ᓇᓪᓕᐅᓐᓂᖅᓯᐅᓚᐅᖅᓯᒪᓚᐅᓐᖏᓚᑦ ᖄᖏᖅᑕᐅᕕᖕᒥᒃ ᐊᖓᔪᖅᑳᖅᔪᐊᑐᑦ ᔫᓮᐊᑐᑦ, ᑐᓂᕐᕈᓯᖅᑎᑦᓯᔩᑦ ᓕᕔᑏᓪᓗ, ᔫᑕᒥᐅᓕᒫᓪᓗ ᐄᓴᕅᓕᒥᐅᓕᒫᓪᓗ ᓇᔫᑎᔪᑦ, ᔪᕉᓴᓚᒥᓗ ᓄᓇᖃᖅᑐᑦ ᐃᓚᒋᓗᒋᑦ. 
19ᔫᓮᐊ ᐊᐅᓚᑦᓯᓕᖅᑎᓪᓗᒍ ᐊᕐᕌᒍᓂᒃ 18-ᓂᒃ ᖄᖏᖅᑕᐅᕕᐅᑉ ᓇᓪᓕᐅᓐᓂᖅᓯᐅᖅᑕᐅᓂᖓ ᒪᓕᒃᑕᐅᓕᑍᓐᓇᓚᐅᖅᐳᖅ.
20ᑕᒪᒃᑯᐊᓕᒫᑦ ᑭᖑᕐᖓᒍᑦ, ᔫᓮᐊᐅᑉ ᐊᑐᐃᓐᓇᕈᕇᖅᑎᓪᓗᓂᐅᒃ ᑐᒃᓯᐊᖅᕕᒡᔪᐊᖅ, ᓂᑯ ᐃᑦᔨᑉᑎᐅᑉ ᐊᖓᔪᖅᑳᖅᔪᐊᖓ ᐂᓚᐅᖅᐳᖅ ᐅᓇᑕᕆᐊᖅᓗᓂ ᑳᕐᓯᒥᔅᓯᒧᑦ ᐃᕗᕅᑎᒦᑦᑐᒧᑦ ᔫᓮᐊᓗ ᐅᐸᒍᑎᕗᖅ ᐅᓇᑕᕆᐊᖅᓗᒍ. 
21ᓂᑯᓕ ᐅᖃᕆᐊᖅᑐᖅᑎᑦᓯᕗᖅ ᔫᓮᐊᒧᑦ ᐅᖃᖅᓗᓂ, “ᓱᔪᒃᓴᐅᕗᖔ ᐃᓕᖕᓄᑦ, ᔫᑕᒥᐅᑉ ᐊᖓᔪᖅᑳᖅᔪᐊᖓ? ᐅᓪᓗᒥ ᐃᓕᖕᓄᑦ ᐅᓇᑕᕆᐊᓐᖏᓚᖓ, ᑖᒃᑯᓄᖓᑐᐊᖅᓕ ᐅᓇᑕᖅᑕᑦᑎᓐᓄᑦ; ᒎᑎᐅᑉ ᑎᓕᓚᐅᕐᖕᒪᖓ ᑐᐊᕕᖁᓪᓗᖓ. ᐱᔭᕆᐊᖃᓐᖏᑕᕐᖕᓂᒃ ᒎᑎᒥᑦ ᐱᔪᓂᒃ ᐱᓇᓱᐊᕐᖕᓂᐊᕐᖕᓇᒃ, ᑖᑦᓱᒪ ᐃᓚᒋᖕᒪᖓ, ᐊᓯᕈᐃᖁᓇᒍ ᐃᓕᖕᓂᒃ.” 
22ᔫᓮᐊᓕ ᓵᓐᖓᔭᒥᓂᒃ ᑐᓄᐃᔪᒪᓚᐅᓐᖏᓚᖅ, ᐃᒻᒥᓂᒃ ᐃᓕᑕᕐᖕᓇᕈᓐᓃᖅᑎᓪᓗᓂ ᑖᑦᓱᒥᖓ ᐅᓇᑕᕆᐊᓚᐅᖅᐳᖅ. ᓂᑰᑉ ᐅᖃᐅᓯᖏᑦ ᒪᓕᓚᐅᓐᖏᓔᑦ ᒎᑎᐅᑉ ᖃᓂᖓᓂᑦ ᐱᔪᑦ, ᐅᓇᑕᕆᐊᖃᑕᐅᕗᖅᓕ ᒥᒌᑑᑉ ᓇᖅᓴᖓᑕ ᓇᑎᕐᖕᓇᖓᓂ.
23ᐱᓯᒃᑕᖅᑏᓪᓗ ᐱᓯᒃᓯᕗᑦ ᐊᖓᔪᖅᑳᖅᔪᐊᒥᒃ ᔫᓮᐊᒥᒃ; ᐊᖓᔪᖅᑳᖅᔪᐊᓪᓗ ᐱᔨᓂ ᐅᖃᐅᑎᕔᑦ, “ᑕᒫᓐᖓᑦ ᐊᐅᓪᓚᐅᑎᓯᓐᖓ, ᐊᖏᔪᒥᒃ ᐃᑭᓕᖅᑕᐅᒐᒪ.” 
24ᐱᔨᖏᑕᓗ ᐊᖅᑲᖅᑎᑉᐹ ᐃᑭᒪᕕᖕᒥᑦ ᐊᒃᓴᓗᐊᓕᖕᒥᑦ ᐂᑉᐸᖓᓄᐊᖅᓗᒍᓗ ᐱᖁᑎᖓᑕ ᐂᑉᐸᖓᓄᑦ ᔪᕉᓴᓚᒧᐊᕈᑎᓪᓗᒍᓗ. ᑐᖁᕗᖅᓗ, ᐃᓗᕕᖅᐹᓪᓗ ᓯᕗᓕᖏᑕ ᐃᓗᕕᖃᖅᕕᖓᓄᑦ. ᔫᑕᒥᐅᓕᒫᓪᓗ ᔪᕉᓴᓚᒥᐅᓪᓗ ᐅᒡᒍᐊᕈᑎᒋᕚᑦ ᕿᒃᓵᒡᓗᑎᒃ ᔫᓮᐊ ᐱᓪᓗᒍ.
25ᔨᕆᒤᐊᓗ ᐅᒡᒍᐊᖅᓗᓂ ᕿᒃᓵᒃᐳᖅ ᔫᓮᐊ ᐱᓪᓗᒍ; ᐊᖑᑎᑦ ᐊᕐᖕᓁᓪᓗ ᐃᓐᖏᖅᑏᑦ ᔫᓮᐊᒥᒃ ᐅᖃᐅᓯᖃᖅᐳᑦ ᐅᒡᒍᐊᕈᑎᒋᓪᓗᒍ ᕿᒃᓵᓂᒃᑯᑦ ᐅᓪᓗᒥᒧᑦ ᑎᑭᓪᓗᒍ. ᐄᓴᕅᓕᒥᐅᓂᑦ ᑕᒪᓐᓇ ᐱᐅᓯᖅᑖᕆᔭᐅᑎᑕᐅᓚᐅᖅᐳᖅ; ᑕᑯᒋᑦ, ᑕᒪᒃᑯᐊ ᐊᒡᓚᒃᓯᒪᕗᖅ ᐅᒡᒍᐊᕈᑎᐅᓪᓗᑎᒃ.
26ᔫᓮᐊᐅᓪᓕ ᐱᓂᐊᕐᖕᓂᕕᓂᖏᑕ ᐃᓚᖏᑦ, ᐱᑦᓯᐊᕐᖕᓂᕕᓂᖏᓪᓗ ᐊᑕᓂᐅᑉ ᐱᖁᔭᖏᓐᓂ ᐊᒡᓚᒃᓯᒪᔪᑦ ᒪᓕᒡᓗᒋᑦ, 
27ᐱᓂᐊᕐᖕᓂᖏᓪᓗ, ᓯᕗᓪᓕᖅᐹᒥᑦ ᑭᖑᓪᓕᖅᐹᒧᑦ, ᑕᑯᒋᑦ, ᐊᒡᓚᒃᓯᒪᕗᑦ ᐄᓴᕅᓕᒥᐅᑉ ᔫᑕᒥᐅᓪᓗ ᐊᖓᔪᖅᑳᖅᔪᐊᖏᑕ ᐊᒡᓚᒃᓯᒪᔪᖁᑎᖏᓐᓂ.
