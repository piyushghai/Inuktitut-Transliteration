1ᐅᑯᐊ ᑕᕝᕙ ᔨᕆᒤᐊᐅᑉ ᒎᑎᐅᑉ ᐅᖃᖅᑎᖓᑕ ᑎᑎᕋᖏᑦ ᔪᕉᓴᓚᒥᑦ ᐊᐅᓪᓚᖅᑎᑕᐅᓯᒪᔪᑦ ᐊᖓᔪᖅᑳᖏᑕ ᐊᒥᐊᒃᑯᖏᓐᓄᑦ, ᑐᓂᕐᕈᓯᖅᑎᑦᓯᔨᓄᓪᓗ, ᒎᑎᒧᓪᓗ ᐅᖃᖅᑎᒋᔭᐅᔪᓄᑦ, ᐃᓄᖕᓄᓪᓗ ᓂᐱᑯᓁᓴᒧᑦ ᐊᐅᓪᓚᕈᑦᔭᐅᓯᒪᔪᓄᑦ ᔪᕉᓴᓚᒥᑦ ᐹᐱᓘᓂᒧᑦ. 
2ᑖᒃᑯᐊ ᑎᑎᕋᓚᐅᖅᐰᑦ ᐊᖓᔪᖅᑳᖅᔪᐊᖅ ᔨᑯᓁᐊ ᓄᓕᐊᖓᑕᓗ ᐊᓈᓇᖓ ᐊᖓᔪᖅᑳᖁᑎᖏᓪᓗ ᔫᑕᒥ ᔪᕉᓴᓚᒥᓗ ᓯᕗᓕᖅᑎᐅᔪᑦ, ᕿᔪᓕᕆᔩᑦ, ᓴᕕᕋᔭᓕᕆᔩᓪᓗ ᔪᕉᓴᓚᒥᑦ ᐊᐅᓪᓚᕈᑦᔭᐅᓯᒪᓕᖅᑎᓪᓗᒋᑦ. 
3ᑎᑎᕋᖅᑕᓂᓗ ᑐᓂᕔᑦ ᐃᓖᓴᒧᑦ ᓴᕙᓂᐅᑉ ᐃᕐᖕᓂᖓᓄᑦ ᔨᒪᕅᐊᒧᓪᓗ ᕼᐃᓪᑬᐊᐅᑉ ᐃᕐᖕᓂᖓᓄᑦ, ᑖᑦᓱᒪᓗ ᔨᑎᑬᐊᒧᑦ ᑐᓂᕔᑦ ᔫᑕᒥᐅᑦ ᐊᖓᔪᖅᑳᖅᔪᐊᖓᓐᓄᑦ, ᑖᑦᓱᒪᓗ ᐊᐅᓪᓚᖅᑎᑕᐅᑎᑉᐰᑦ ᓂᐱᑯᓁᓴᒧᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ, ᑖᒃᑯᐊᓗ ᐃᒫᒃ ᐅᖃᐅᓯᖃᖅᐳᑦ:
4“ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᑍᒃᑯᓄᖓ ᐊᐅᓪᓚᕈᑦᔭᐅᑎᓚᐅᖅᑕᓐᓄᑦ ᔪᕉᓴᓚᒥᑦ ᐹᐱᓘᓂᒧᑦ. 
5‘ᓄᓇᖃᑐᖃᕐᖕᓂᐊᖅᑐᑎᑐᑦ ᐃᒡᓗᓕᐅᓕᕆᑦᓯ ᐊᖏᕐᕋᒃᓴᑦᓯᓐᓂᒃ, ᐱᕈᖅᓰᕕᒃᑖᖅᑐᖅᓗᓯᓗ ᓂᕿᖃᖅᕕᒃᓴᑦᓯᓐᓂᒃ. 
6ᐂᑉᐸᖅᑖᖅᑐᕆᑦᓯ ᕿᑐᕐᖓᖅᑖᕐᖕᓂᐊᕋᑦᓯ, ᕿᑐᕐᖓᓯᓗ ᐂᑉᐸᖅᑖᖅᑎᓪᓗᓯᐅᒃ ᕿᑐᕐᖓᖅᑖᖁᓪᓗᒋᑦᑕᐅᖅ, ᐅᓄᖅᓯᕙᓪᓕᐊᖁᓪᓗᓯ ᓄᖑᑉᐸᓪᓕᐊᖏᓪᓗᓯ. 
7ᐃᓅᖃᑎᒌᑦᓯᐊᕋᓱᐊᖅᓯᒋᒃ ᐱᕙᓪᓕᐊᖃᑎᒋᑦᓯᐊᕋᓱᐊᖅᓗᒋᓪᓗ ᓄᓇᖃᑎᑖᕆᓚᐅᖅᑕᓯ ᐊᐅᓪᓚᖅᑎᑕᐅᕕᑦᓯᓐᓄᑦ, ᐊᑕᓂᕐᖕᒧᑦ ᑐᒃᓯᐊᕈᑎᒋᖃᑦᑕᖅᓗᒍ, ᐱᔪᓐᓇᖅᓯᑦᓯᐊᖅᐸᑕᓗ ᐱᔪᓐᓇᖅᓯᑦᓯᐊᕐᖕᓂᐊᕆᕗᓯ. 
8ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐄᓴᕅᓕᒥᐅᑦ ᒎᑎᖓᑦ ᐃᒫᒃ ᐅᖃᖅᐳᖅ, ᒎᑎᒧᑦ ᐅᖃᖅᑎᒋᔭᐅᔪᓄᑦ ᓯᓔᕐᕆᔭᐅᑦᑍᓕᒋᑦᓯ, ᐅᕝᕙᓘᓐᓃᑦ ᓯᕗᓂᒃᓴᒥᒃ ᖃᐅᔨᒪᓇᓱᐊᖅᑎᓄᑦ, ᓯᓐᓇᒃᑐᖏᓪᓗ ᐅᒃᐱᕆᑦᑍᓕᓯᒋᒃ. 
9ᓇᓚᐅᑦᑍᓂᖏᑦ ᐊᑎᓐᓂ ᓱᓕᖏᒻᒪᑕ, ᑖᒃᑯᐊ ᑎᓕᓯᒪᖏᓐᓇᒃᑭᑦ ᑍᒤᓕᐅᖁᓪᓗᒋᑦ. ᐊᑕᓂᖅ ᐅᖃᖅᐳᖅ.’
10ᐃᒫᒡᓕ ᐊᑕᓂᖅ ᐅᖃᖅᐳᖅ, ‘ᐊᕐᕌᒍᐃᑦ 70-ᑦ ᐹᐱᓘᓂᒦᓐᓂᓯ ᓈᒻᒪᒃᓯᒃᐸᑕ ᑕᕝᕙ ᐅᐸᒍᒫᖅᐸᑦᓯ ᐊᖏᕐᖕᓂᕆᓚᐅᖅᑕᕋᓗ ᐃᓕᑦᓯᓐᓄᑦ ᐊᑑᑎᑎᑦᓱᒫᖅᐸᕋ ᐅᑎᖅᑎᓪᓗᓯᓗ ᑕᒪᐅᖓ. 
11ᐃᓱᒪᒋᓯᒪᓪᓗᒋᑦ ᐋᖅᑭᒃᓱᐃᑦᔪᑎᒋᓯᒪᔭᒃᑲ ᐃᓕᑦᓯᓐᓄᑦ ᖃᐅᔨᒪᒐᒃᑭᑦ, ᐊᑕᓂᖅ ᐅᖃᖅᐳᖅ, ᐃᓕᑦᓯᓐᓂᒃ ᐱᔪᓐᓇᖅᓯᑎᑦᓯᔪᒪᓯᒪᓂᕋ, ᐊᓯᕈᐃᔪᒪᓗᖓᐅᖏᑦᑐᖅ ᐋᖅᑭᒃᓱᐃᓯᒪᒐᒪ ᓂᕆᐅᒋᔭᒃᓴᖃᖁᓪᓗᓯ ᓯᕗᓂᒃᓴᖃᖁᓪᓗᓯᓗ. 
12ᕿᓄᒍᑦᓯ ᐅᕙᓐᓄᓪᓗ ᑐᒃᓯᐊᕈᑦᓯ ᑐᓴᕐᖕᓂᐊᖅᐸᑦᓯ. 
13ᕿᓂᕈᑦᓯᓐᖓ ᓇᓂᓂᐊᖅᐸᑦᓯᓐᖓ ᐃᓗᖏᖅᓱᖅᓗᓯ ᕿᓂᓕᕈᑦᓯᓐᖓ ᓇᓂᓂᐊᖅᐸᑦᓯᓐᖓ. 
14ᐃᓕᑦᓯᓐᓄᑦ ᓇᓂᔭᐅᔪᓐᓇᖅᐳᖓ, ᐊᑕᓂᖅ ᐅᖃᖅᐳᖅ, ᐅᑎᖅᑎᓐᓂᐊᖅᐸᑦᓯᓗ ᑎᒍᔭᐅᓯᒪᕕᒋᓚᐅᖅᑕᑦᓯᓐᓂᑦ, ᐃᓅᖃᑎᒌᒡᔪᐊᓕᒫᓂᑦ ᓇᑭᑐᐃᓐᓇᖅ ᑲᑎᖅᓱᕐᖕᓂᐊᖅᐸᑦᓯ ᐊᐅᓪᓚᖅᑎᑕᐅᕕᒋᓯᒪᓚᐅᖅᑕᑦᓯᓐᓂᑦ, ᐊᑕᓂᖅ ᐅᖃᖅᐳᖅ, ᐊᐅᓪᓚᖅᑎᑕᐅᕕᒋᓚᐅᖅᑕᑦᓯᓐᓂᑦ ᓄᓇᒋᓐᖏᑕᑦᓯᓐᓄᑦ, ᐅᑎᖅᑎᑦᓱᒫᕆᕙᑦᓯ ᓄᓇᑦᓯᓐᓄᑦ.’
15ᐅᖃᕋᓗᐊᕈᑦᓯ, ᐊᑕᓂᐅᑉ ᐅᖃᖅᑎᒥᓂᒃ ᑎᓕᓯᕕᒋᓯᒪᓕᖅᐹᑎᒍᑦ ᐹᐱᓘᓂᒥᑦ. 
16ᐃᒫᒃ ᐊᑕᓂᖅ ᐅᖃᖅᓯᒪᕗᖅ ᑍᕕᑎᐅᑉ ᐊᖓᔪᖅᑲᐅᕕᖓᓂ ᐊᖓᔪᖅᑳᖅᔪᐊᖑᔪᒧᑦ ᐃᓄᖕᓄᓪᓗ ᓄᓇᒥ ᑕᕝᕙᓃᑦᑐᓄᑦ ᐊᐅᓪᓚᕈᑦᔭᐅᓚᐅᖅᓯᒪᖏᑦᑐᓄᑦ. 
17ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ, ᑕᑯᒋᑦ, ᐅᓇᑕᖅᕕᐅᑎᓐᓂᐊᖅᐸᒃᑲ ᑳᖕᓇᖅᑐᖅᔪᐊᒦᑎᓪᓗᒋᓪᓗ, ᐋᓐᓂᐊᓇᖅᑐᖃᖅᑎᑦᓯᕕᒋᓗᒋᓪᓗ ᐱᒋᓕᒃᓴᑎᑐᑦ ᓂᕆᔭᒃᓴᐅᔪᓐᓃᖅᑐᑎᑐᑦ ᑍᒤᑎᑦᓱᒫᖅᐸᒃᑲ. 
18ᐅᓇᑕᖅᑕᐅᑎᓐᓂᐊᖅᐸᒃᑲ ᑳᖕᓇᖅᑐᖅᔪᐊᖃᖅᑎᑦᓯᓗᖓᓗ ᐋᓐᓂᐊᓇᖅᑐᖃᖅᑎᑦᓯᓂᐊᖅᐳᖓ ᐃᓅᖃᑎᒌᒡᔪᐊᓄᓪᓗ ᑲᑉᐱᐊᓲᑕᐅᓂᐊᖅᐳᑦ ᑕᒪᒃᑯᐊ ᑕᑯᔭᐅᓕᕈᑎᒃ ᑍᒃᑯᓄᖓ ᑎᑭᑎᒃᑯᒃᑭᑦ. 
19ᐅᖃᐅᓯᓐᓂᒃ ᓈᓚᓚᐅᖏᒻᒪᑕ, ᐊᑕᓂᖅ ᐅᖃᖅᐳᖅ, ᐅᓄᖅᑐᐃᖅᓱᖅᓗᖓ ᐅᖃᖅᑕᐅᖁᔭᓐᓂᒃ ᑐᓴᖅᑎᖃᑦᑕᓚᐅᕋᓗᐊᕋᒃᑭᑦ ᐅᖃᖅᑎᒃᑲ ᐊᖅᑯᑎᒋᓪᓗᒋᑦ, ᐃᓕᑦᓯᑦᑕᐅᖅ ᓈᓚᒍᒪᓚᐅᓐᖏᓚᓯ, ᐊᑕᓂᖅ ᐅᖃᖅᐳᖅ. 
20ᐊᑕᓂᐅᑉ ᐅᖃᐅᓯᖏᑦ ᑐᓴᓕᖅᓯᐅᒃ ᐃᓕᑦᓯ ᐊᐅᓪᓚᕈᑦᔭᐅᓯᒪᔪᓯ ᔪᕉᓴᓚᒥᑦ ᐹᐱᓘᓂᒧᑦ.
21ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᐂᕼᐊᑉ ᐱᓪᓗᒍ ᑯᓔᐊᐅᑉ ᐃᕐᖕᓂᖓ, ᔨᑎᑬᐊᓗ ᐱᓪᓗᒍ ᒫᓯᐊᐅᑉ ᐃᕐᖕᓂᖓ, ᑖᒃᑯᐊᒃ ᓱᓕᖏᑦᑐᓂᒃ ᐊᑎᓐᓂ ᐅᖃᐅᑦᔪᐃᑲᑦᑕᕐᖕᒪᑎᒃ ᐃᓕᑦᓯᓐᓂᒃ, ᑖᒃᑯᐊᒃ ᑎᒍᔭᐅᑎᓐᓂᐊᖅᐹᒃᑲᒃ ᓂᐱᑯᓁᓴᒧᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᑖᑦᓱᒪᓗ ᑐᖁᑕᐅᑎᑦᓱᒫᖅᐹᒃ ᑕᑯᓐᓇᖅᑎᓪᓗᓯ. 
22ᐃᓄᐃᓪᓗ ᐊᐅᓪᓚᕈᑦᔭᐅᓯᒪᔪᑦ ᔪᕉᓴᓚᒥᑦ ᐹᐱᓘᓂᒧᑦ ᓱᒋᐊᖅᑕᐅᖁᔨᓕᕌᖓᒥᒃ ᐅᖃᖅᐸᖕᓂᐊᖅᐳᑦ, ‘ᐊᑕᓂᐅᑉ ᐱᓂᐊᖅᕕᒋᓕᑎᑦ ᓲᖅᓗ ᔨᑎᑬᐊᒧᑦ ᐂᕼᐊᑉᒧᓪᓗ ᐱᓂᐊᓚᐅᕐᖕᓂᖓᑐᑦ ᐆᒪᑎᓪᓗᒋᒃ ᐹᐱᓘᓂᐅᑉ ᐊᖓᔪᖅᑳᖅᔪᐊᖓᓄᑦ ᐃᑯᐊᓪᓚᒃᑕᐅᓚᐅᕐᖕᒪᑎᒃ.’ 
23ᐄᓴᕅᓕᒥ ᓈᒻᒪᖏᑦᑐᓂᒃ ᐱᓇᓱᐊᖅᓯᒪᖕᒪᑎᒃ, ᓯᓚᖅᑲᑎᒥ ᓄᓕᐊᖏᓐᓂᒃ ᐊᓯᓐᓂᐊᖃᑦᑕᖅᓯᒪᖕᒪᑎᒃ, ᐊᑎᕋᓗ ᐊᑐᖅᓗᒍ ᓴᒡᓗᓪᓗᑎᒃ ᐅᖃᖃᑦᑕᖅᓯᒪᓪᓗᑎᒃ, ᐅᖃᖁᓗᒋᑦ ᐅᖃᓚᐅᖅᓯᒪᑎᓐᓇᖓ. ᐅᕙᖓ ᖃᐅᔨᒪᒐᒪ, ᖃᐅᔨᓯᒪᔫᓂᐊᖅᐳᖓ ᑖᒃᑯᓂᖓ, ᐊᑕᓂᖅ ᐅᖃᖅᐳᖅ.”
24ᓯᒤᐊ ᐅᖃᐅᑎᒍᒃ ᓂᕼᐃᓚᒥ ᓄᓇᓕᒃ. 
25ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐄᓴᕅᓕᒥᐅᑦ ᒎᑎᖓ ᐃᒫᒃ ᐅᖃᖅᐳᖅ, “ᐃᓕᖕᓂᓐᖔᖅᑐᓂᒃ ᓇᖕᒥᓂᖅ ᔪᕉᓴᓚᒥᐅᓄᑦ ᑎᑎᕋᓚᐅᖅᐳᑎᑦ, ᔨᐸᓁᐊ ᒫᓯᐊᐅᑉ ᐃᕐᖕᓂᖓ ᐊᖅᑯᑎᒋᓪᓗᒍ ᑐᓂᕐᕈᓯᖅᑎᑦᓯᔨᐅᔪᖅ, ᑐᓂᕐᕈᓯᖅᑎᑦᓯᔨᐅᖃᑎᖏᓐᓄᓪᓗ ᔨᐸᓁᐊ ᐅᖃᐅᑎᓚᐅᕋᕕᐅᒃ:
26ᐊᑕᓂᐅᑉ ᑐᓂᕐᕈᓯᖅᑎᑦᓯᔨᓐᖑᖅᑎᑉᐹᑎᑦ ᔨᕼᐅᐃᐊᑕᐅᑉ ᐃᓂᖓᓂ ᑲᒪᔨᒻᒪᕆᐅᓕᖁᓪᓗᑎᑦ ᑐᒃᓯᐊᖅᕕᒡᔪᐊᒥ, ᑍᒤᒻᒪᑦ ᐱᔭᒃᓴᖃᖅᐳᑎᑦ ᐃᓱᒪᖃᑦᓯᐊᖏᑦᑐᑦ ᐅᕝᕙᓘᓐᓃᑦ ᒎᑎᒧᑦ ᐅᖃᖅᑎᒋᔭᐅᓐᖑᐊᖅᑐᑦ ᐊᑦᑐᖏᐅᓯᖅᑕᐅᕙᖁᓪᓗᒋᑦ ᐊᖅᓵᖅᑑᔭᓄᑦ ᖁᖓᓯᕈᓯᖅᑕᐅᓯᒪᓗᑎᒃ ᓴᕕᕋᔭᖕᒥᒃ. 
27ᓱᖕᒪᓪᓕ ᔨᕆᒤᐊ ᐊᓇᑑᑎᒥᐅᖅ ᓱᐊᖏᑉᐱᐅᒃ? ᒎᑎᒧᑦ ᐅᖃᖅᑎᒋᔭᐅᓂᕋᖅᓗᓂ ᐃᓕᑦᓯᓐᓄᐊᓚᐅᖅᑐᖅ? 
28ᐹᐱᓘᓂᒧᑦ ᐅᖃᐅᓯᒃᓴᖃᓚᐅᕐᖕᒪᑦ ᐃᒤᑦᑐᒥᒃ, ᐊᑯᓂ ᑕᐅᕙᓃᓐᓂᐊᕋᑦᓯ ᐃᒡᓗᓕᐅᓕᕆᑦᓯ ᓄᓇᖃᑯᑖᖕᓂᐊᖅᑐᑎᑐᑦ, ᐱᕈᖅᓰᕕᓕᐅᕆᑦᓯ ᓂᕿᒃᓴᖃᖅᕕᒋᓂᐊᖅᑕᑦᓯᓐᓂᒃ.”
29ᔨᐸᓁᐊᐅᓪᓕ ᑐᓂᕐᕈᓯᖅᑎᑦᓯᔨᐅᑉ ᑎᑎᖅᑲᑦ ᐅᖃᓕᒫᖅᐰᑦ ᔨᕆᒤᐊ ᒎᑎᐅᑉ ᐅᖃᖅᑎᖓ ᑐᓵᑎᓪᓗᒍ. 
30ᑕᕝᕙ ᐊᑕᓂᐅᑉ ᔨᕆᒤᐊ ᐅᖃᖅᕕᒋᕚ: 
31“ᐊᐅᓪᓚᕈᑦᔭᐅᓯᒪᔪᓕᒫᑦ ᐅᖃᐅᑎᒃᑭᑦ ᐃᒫᒃ ᐊᑕᓂᖅ ᐅᖃᐅᓯᖃᖅᐳᖅ, ‘ᓯᒤᐊ ᓂᕼᐃᓚᒥ ᓄᓇᓕᒃ ᐱᓪᓗᒍ, ᓯᒤᐊ ᐃᓕᑦᓯᓐᓄᑦ ᐱᔪᒫᖅᑐᒃᓴᓂᒃ ᐅᖃᐅᓯᖃᓚᐅᕐᖕᒪᑦ ᑎᓕᓚᐅᖏᒃᑲᓗᐊᖅᑕᕋ ᑍᒫᒃ ᐅᖃᖁᓗᒍ, ᓱᓕᖏᑦᑐᒥᒃ ᐃᓕᑦᓯᓐᓂᒃ ᐅᒃᐱᓕᖅᑎᑦᓯᖕᒪᑦ. 
32ᐃᒫᒃ ᐊᑕᓂᖅ ᐅᖃᖅᐳᖅ, ᓯᒤᐊ ᓂᕼᐃᓚᒥ ᓱᒋᐊᕐᖕᓂᐊᖅᐸᕋ ᑭᖑᕚᖏᑦ ᐱᖃᓯᐅᑎᓗᒋᑦ, ᐃᓅᖃᑎᒃᓴᖃᕈᓐᓃᕐᖕᓂᐊᖅᐳᖅ ᐃᓚᒋᔭᒥᓂ, ᐱᐅᔪᓂᒡᓗ ᐃᓄᖁᑎᓐᓄᑦ ᐱᓇᓱᐊᕐᖕᓂᕆᔭᒃᑲ ᑕᑯᓂᐊᓐᖏᓔᑦ, ᐊᑕᓂᖅ ᐅᖃᖅᐳᖅ, ᐅᖃᐅᓯᖃᓚᐅᕐᖕᒪᑦ ᐅᕙᓐᓂᒃ ᐊᑭᕋᖅᑐᖅᑐᓂᒃ.’”
