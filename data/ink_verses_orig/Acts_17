1ᐸᐅᓗᓯᒃᑯᒃ ᓮᓚᓯᒃᑯᒃ ᐃᖏᕐᕋᕘᒃ ᐊᒻᐱᐴᓕᔅ ᐊᐴᓗᓂᐊᓗ ᐊᖅᑯᓵᖅᓗᒋᒃ, ᑎᓴᓗᓁᑲᒧᐊᖅᐴᒃ, ᑕᕝᕙᓂ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖃᕐᖕᒪᑕ. 
2ᐸᐅᓗᓯ ᑍᒫᒃ ᐃᓕᖅᑯᓯᖃᖅᐸᒃᑲᒥ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓄᐊᖅᐳᖅ, ᐱᓇᓱᐊᕈᓯᕐᖕᓂᒃ ᐱᖓᓱᓂᒃ ᑕᕝᕙᓂ ᐅᖃᖃᑎᒋᖃᑦᑕᖅᐰᑦ ᒎᑎᐅᑉ ᐅᖃᐅᓯᖏᓐᓂᒃ ᑕᑯᖃᑎᒋᖃᑦᑕᖅᓗᒋᑦ, 
3ᑐᑭᖏᓐᓂᒡᓗ ᐅᖃᐅᑦᔨᓪᓗᓂ ᖁᓚᕐᖕᓇᕈᓐᓃᖅᑎᑦᓯᓪᓗᓂᓗ ᙭ᔅᑑᓯᐅᑉ ᐋᓐᓂᐊᑎᑕᐅᔭᕆᐊᖃᓚᐅᕐᖕᓂᖓᓂᒃ ᒪᑭᒋᐊᖃᓚᐅᕐᖕᓂᖓᓂᒃᓗ ᑐᖁᒥᑦ, ᐅᖃᖅᓗᓂ, “ᑖᓐᓇ ᔩᓱᓯ, ᐃᓕᑦᓯᓐᓄᑦ ᐅᖃᐅᑎᒋᔭᕋ, ᙭ᔅᑑᓯᐅᕗᖅ.” 
4ᐃᓚᖏᓪᓗ ᐅᒃᐱᓕᖅᐳᑦ, ᐸᐅᓗᓯᒧᑦ ᓮᓚᓯᒧᓪᓗ ᐃᓚᒋᔭᐅᓕᖅᓗᑎᒃ; ᐅᓄᖅᑐᓪᓗ ᒍᕇᑭᑦ ᐊᕐᖕᓁᓪᓗ ᐱᓪᓗᐊᑕᕆᔭᐅᔪᑦ ᒎᑎᒧᑦ ᐅᒃᐱᓕᖅᑐᑦ ᐅᓄᖅᑐᑦ ᐃᓚᒋᔭᐅᓕᕆᕗᑦ.
5ᔫᑎᓪᓕ ᓵᓐᖓᔭᐅᖔᕈᒪᓂᕐᖕᒧᑦ ᓂᓐᖓᐅᒪᓕᖅᐳᑦ, ᓄᐊᑦᓯᓪᓗᑎᒡᓗ ᐃᓄᖕᓂᒃ ᐅᐃᕖᑦᑐᐊᓗᖕᓂᒃ ᐊᖅᑯᑎᓂᑦ ᑕᒫᓐᖓᑦ ᐃᓚᑖᖅᐳᑦ ᐃᓄᒋᐊᒃᓯᓪᓗᑎᒃ, ᐃᒡᓗᒐᓮᓪᓗ ᐅᐃᒪᔮᖅᑎᓕᖅᐰᑦ, ᔧᓴᐅᓪᓗ ᐃᒡᓗᖓᓄᐊᖅᐳᑦ, ᕿᓂᕆᐊᖅᓗᑎᒃ ᐸᐅᓗᓯᒥᒃ ᓮᓚᓯᒥᒡᓗ, ᐃᓄᖕᓄᑦ ᓴᖅᑭᑎᑦᓱᒪᓪᓗᒋᑦ. 
6ᓇᓂᖏᓐᓇᒥᑦᔪᒡᓕ, ᔧᓴᓐ ᐅᒃᐱᖅᑐᓪᓗ ᐊᓯᖏᑦ ᑎᒍᕔᑦ, ᓄᓇᓖᓪᓗ ᐊᐅᓚᑦᓯᔨᖏᓐᓄᐊᖅᑎᓪᓗᒋᑦ, ᕾᒐᓛᖅᓗᑎᒃᓗ ᐅᖃᖅᐳᑦ, “ᐅᑯᐊ ᐊᖑᑏᑦ ᐅᐃᒪᔮᖅᑎᑦᓯᓕᖅᐳᑦ ᓇᓂᑐᐃᓐᓇᖅ, ᒫᓐᓇ ᓄᓇᑦᑎᓐᓂ ᑍᒤᓕᐅᓕᕆᕗᑦ, 
7ᔧᓴᐅᓪᓗ ᐃᓚᓕᐅᖅᓯᒪᕔᑦ ᐃᒡᓗᒥᓄᑦ; ᐊᖓᔪᖅᑳᖅᔪᐊᑉ ᓰᓴᕆᐅᑉ ᐱᖁᔭᖏᓐᓂᒃ ᐊᑭᕋᖅᑐᕐᖕᒪᑕ, ᐊᓯᐊᓂᒃ ᐊᖓᔪᖅᑳᖅᔪᐊᖅᑕᖃᕐᖕᓂᕅᓪᓗᑎᒃ, ᔩᓱᓯᒥᒃ ᐊᑎᓕᖕᒥᒃ.” 
8ᐃᓄᐃᓪᓗ ᐊᖓᔪᖅᑳᖑᔪᓪᓗ ᑐᓴᕋᒥᒃ ᐅᐃᒪᔮᖅᑎᑕᐅᓕᖅᐳᑦ. 
9ᑮᓇᐅᔭᓂᒡᓗ ᑎᒍᔭᐅᓯᒪᔪᓐᓃᕈᑎᒃᓴᓂᒃ ᐊᑭᓖᑎᓚᐅᖅᓗᒋᑦ ᔧᓴᓐ ᐊᓯᖏᓪᓗ, ᐃᓱᒪᖅᓱᖅᑎᓕᖅᐰᑦ.
10ᐅᓐᓄᐊᖑᓕᑐᐊᕐᖕᒪᑦ, ᐅᒃᐱᖅᑑᖃᑎᒌᑦ ᐸᐅᓗᓯᒃᑯᒃ ᓮᓚᓯᒃᑯᒃ ᐊᐅᓪᓚᖅᑎᓕᖅᐹᑦ ᐱᕆᐊᒧᑦ; ᑍᑯᖓᓗ ᑎᑭᓐᓇᒥᒃ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓄᐊᖅᐴᒃ. 
11ᑕᕝᕙᓂᓕ ᔫᑎᑦ ᐃᓱᒪᒃᓴᖅᓯᐅᑦᓯᐊᕐᖕᓂᖅᓴᐅᕗᑦ ᑎᓴᓗᓁᑲᒥᐅᓂᑦ, ᐅᖃᐅᓯᕐᖕᓂᒡᓗ ᐃᓚᓕᐅᕆᑦᓯᐊᖅᓗᑎᒃ, ᒎᑎᐅᑉ ᐅᖃᐅᓯᖏᓐᓂᒃ ᐃᓱᒪᒃᓴᖅᓯᐅᕈᑎᖃᖅᐳᑦ ᖃᐅᑕᒫᑦ ᑐᑭᓯᓇᓱᐊᖅᓗᑎᒃ ᐸᐅᓗᓯᐅᑉ ᐅᖃᐅᓯᕆᔭᖏᑦ ᓱᓕᖕᒪᖔᑕ. 
12ᑍᒤᒻᒪᑦ ᐅᓄᖅᑐᑦ ᐅᒃᐱᓕᖅᐳᑦ, ᒍᕇᑭᓪᓗ ᐊᕐᖕᓁᑦ ᐱᓇᓱᐊᖅᑎᒻᒪᕆᐅᔪᑦ, ᐊᖑᑏᓪᓗ ᐅᒃᐱᓕᕆᕗᑦ. 
13ᔫᑎᓪᓕ ᑎᓴᓗᓁᑲᒦᑦᑐᑦ ᑐᓴᕋᒥᒃ ᐸᐅᓗᓯ ᐊᔪᕆᖅᑐᐃᖕᒪᑦ ᒎᑎᐅᑉ ᐅᖃᐅᓯᖏᓐᓂᒃ ᐱᕆᐊᒥ, ᑍᑯᖓ ᐂᒋᕗᑦ ᐅᐃᒪᔮᖅᑎᑦᓯᓕᖅᓗᑎᒃ ᐃᓄᒋᐊᒃᑐᓂᒃ. 
14ᐅᒃᐱᖅᑑᖃᑎᒌᓪᓕ ᐸᐅᓗᓯ ᐊᐅᓪᓚᖅᑎᑉᐹᑦ ᐃᒪᐅᑉ ᖃᓂᒋᔮᓄᑦ, ᓮᓚᓯᓕ ᑎᒧᑎᓗ ᐱᕆᐊᒥᑦ ᓅᓐᖏᓚᒃ. 
15ᐸᐅᓗᓯᒥᒡᓕ ᖃᓂᐅᖅᑐᑦ ᒪᓕᓚᐅᖅᐳᑦ ᓄᓇ ᐋᑎᓐᓯᒥᒃ ᐊᑎᓕᒃ ᑎᑭᓪᓗᒍ; ᐱᕆᐊᒧᓪᓗ ᑖᒃᑯᐊ ᐅᑎᕆᐊᓕᕐᖕᒪᑕ ᐸᐅᓗᓯᐅᑉ ᐅᖃᐅᑎᕔᑦ ᓮᓚᓯᒃᑯᒃ ᑎᒧᑎᒃᑯᒃ ᑎᑭᓴᕅᖁᓪᓗᒋᒃ.
16ᐸᐅᓗᓯᓕ ᐋᑎᓐᓯᒥ ᐅᑕᖅᑭᓪᓗᓂ ᓮᓚᓯᒥᒃ ᑎᒧᑎᒥᒡᓗ, ᐊᖏᔪᒥᒃ ᐅᖁᒤᒃᓴᕈᑎᖃᓕᖅᐳᖅ ᓄᓇᓖᑦ ᐅᓄᖅᑐᐊᓗᖕᓂᒃ ᒎᑎᓐᖑᐊᖃᕐᖕᓂᖏᓐᓄᑦ. 
17ᐅᖃᖃᑎᖃᓚᐅᖅᐳᖅᓗ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓐᓂ ᔫᑎᓂᒃ ᒍᕇᑭᓂᒡᓗ ᒎᑎᒧᑦ ᐅᒃᐱᖅᑐᓂᒃ, ᓂᐅᕕᖅᕕᖕᓂᓗ ᖃᐅᑕᒫᑦ ᐅᖃᖃᑎᖃᖃᑦᑕᖅᐳᖅ ᑕᕝᕗᓐᖓᖅᑐᓂᒃ ᓈᓚᒍᒪᑐᐊᕌᖓᑕ. 
18ᐃᐱᑭᐅᕌᓯᒧᑦᑕᐅᖅ ᒪᓕᒡᑎᐅᔪᑦ ᐃᐱᑭᐅᕆᐊᓂᒃ ᑍᔭᐅᔪᑦ, ᔨᓄᒧᓪᓗ ᒪᓕᒡᑎᐅᔪᑦ ᓯᑑᑭᓂᒃ ᑍᔭᐅᔪᑦ ᐃᓕᓮᔩᑦ ᐂᕙᖃᑎᒋᕔᑦ. ᑖᒃᑯᐊᓗ ᐅᖃᖅᐳᑦ, “ᐅᓇ ᖃᐅᔨᒪᓇᓂ ᐅᖃᓪᓚᒐᓱᒃᑐᖅ ᖃᓄᖅ ᐅᖃᕋᓱᐊᖅᐸ?”
19ᐸᐅᓗᓯᓗ ᕾᖁᕚᑦ ᓄᓇᓖᑦ ᑲᑎᒪᔨᖏᓐᓄᐊᖁᓪᓗᒍ ᐊᕆᐅᐸᒐᓯᒥᒃ ᑍᔭᐅᔪᒥ ᑲᑎᒪᕙᒃᑐᓄᑦ, ᐅᖃᐅᑎᓪᓗᒍᓗ, “ᖃᐅᔨᔪᒪᒐᑦᑕ ᐊᔪᕆᖅᑐᐃᑦᔪᑎᒋᔧᑦ ᑕᒪᓐᓇ ᓄᑖᖅ ᖃᓄᐃᑦᑑᖕᒪᖔᑦ. 
20ᐅᕙᑦᑎᓐᓄᑦ ᑐᓴᓕᒪᓇᖏᑦᑐᓂᒃ ᐃᓚᖓᓂᒃ ᐅᖃᐅᓯᖃᕋᕕᑦ; ᑕᒪᒃᑯᐊ ᖃᓄᖅ ᑐᑭᖃᕐᖕᒪᖔᑕ ᖃᐅᔨᔪᒪᒐᑦᑕ.” 
21ᑖᒃᑯᐊ ᐋᑎᓂᐊᒥᐅᑦ ᐊᓯᐊᓂᓪᓗ ᑎᑭᓯᒪᔪᑦ ᑕᕝᕙᓃᑦᑐᑦ ᑍᒪᓐᖓᑦ ᐅᓂᒃᑳᖃᑦᑕᕆᐊᒃᓴᖅ ᓄᑖᓂᒃ ᑐᓴᕆᐊᒃᓴᖅᓗ ᖁᕕᐊᒋᔭᖃᕐᖕᒪᑕ.
22ᐸᐅᓗᓯᓕ ᐊᕆᐅᐸᒐᓯᒥᐅᑉ ᕿᑎᖓᓂ ᓂᑯᕕᓪᓗᓂ ᐅᖃᖅᐳᖅ: “ᐋᑎᓂᐊᒥᐅᖑᔪᓯ, ᖃᐅᔨᒐᒪ ᐅᒃᐱᕐᖕᓂᓕᕆᔪᒻᒪᕆᐊᓘᒐᑦᓯ. 
23ᓄᓇᓕᖕᓂ ᐱᓱᑲᑕᒃᑎᓪᓗᖓ ᓴᓇᓯᒪᔪᑦ ᑐᒃᓯᐊᖅᕕᒋᕙᒃᑕᓯ ᕿᒥᕐᕈᐊᖅᓗᒋᑦ, ᑐᓂᕐᕈᓯᖅᕕᖕᒥᒃ ᑕᑯᓚᐅᕋᒪ ᑎᑎᖅᑲᓕᖕᒥᒃ ‘ᒎᑎᒧᑦ ᖃᐅᔨᒪᓇᖏᑦᑐᒧᑦ.’ ᑐᒃᓯᐊᖅᕕᒋᕙᑦᑕᓯ ᑖᓐᓇ ᖃᐅᔨᒪᓇᒍ, ᑕᕝᕙ ᐅᖃᐅᑎᒋᓯᕙᕋ ᐃᓕᑦᓯᓐᓄᑦ. 
24ᒎᑎ ᑖᓐᓇ ᓴᓇᓚᐅᖅᑐᖅ ᓯᓚᖅᔪᐊᕐᖕᒥᒃ ᐃᓗᓕᖏᓐᓂᒡᓗ ᑕᒤᓐᓂᒃ, ᐊᑕᓂᐅᕗᖅ ᕿᓚᖕᒥ ᓄᓇᒥᓗ, ᐃᓄᖕᒧᑦ ᓴᓇᔭᐅᓯᒪᔪᓂ ᐃᓂᖃᓐᖏᓚᖅ, 
25ᐃᓄᐃᓪᓗ ᐊᒡᒐᖏᓐᓄᑦ ᐱᔨᑦᓯᖅᑕᐅᔭᕆᐊᖃᓐᖏᓚᖅ ᒪᑭᑕᑎᑕᐅᓇᓱᐊᖅᓗᓂ, ᓇᖕᒥᓂᖅ ᐃᓅᓯᖃᖅᑎᑦᓯᖕᒪᑦ ᐃᓄᖕᓂᒃ ᐊᓂᕐᖕᓂᖃᖅᑎᑦᓯᓪᓗᓂᓗ, ᑭᓱᑐᐃᓐᓇᕐᖕᓂᒡᓗ ᐱᖃᖅᑎᑦᓯᓪᓗᓂ. 
26ᐃᓅᖃᑎᒌᒡᔪᐊᓪᓗ ᐱᓐᖑᖅᑎᓯᒪᕔᑦ ᐃᓄᖕᒥᑦ ᐊᑕᐅᓯᕐᖕᒥᑦ, ᐃᓂᖃᖅᑎᓪᓗᒋᓪᓗ ᓄᓇᖅᔪᐊᒥ ᓇᓂᑐᐃᓐᓇᖅ, ᓄᓇᖃᑎᒌᒡᔪᐊᓪᓗ ᐱᕕᒃᓴᖃᖅᑎᑉᐰᑦ ᐊᑐᓂᑦ, ᐃᓂᒋᓂᐊᖅᑕᖏᑕᓗ ᐊᕕᒃᑐᖅᓯᒪᕕᒃᓴᖏᑦ ᐋᖅᑭᒃᓱᖅᓯᒪᕔᑦ, 
27ᑍᒤᓕᐅᓚᐅᖅᐳᖅᓗ ᒎᑎᒥᒃ ᕿᓂᖁᓪᓗᒋᑦ, ᐃᒃᐱᒋᓇᓱᐊᖅᓗᒍ ᓇᓂᔭᐅᖁᓪᓗᒍ. ᐅᖓᓯᒋᖏᒻᒪᑎᒍᑦ ᑕᒪᑦᑕ. 
28ᐅᖃᐅᓯᐅᓯᒪᖕᒪᑦ,
29ᑕᕝᕙᓕ ᒎᑎᒧᑦ ᕿᑐᕐᖓᕆᔭᐅᒐᑦᑕ, ᐃᓱᒪᔪᒃᓴᐅᓐᖏᓚᒍᑦ ᒎᑎ ᐊᑦᔨᖃᕋᓱᒋᓗᒍ ᒎᓗᒥᒃ ᓯᐅᓪᕕᕆᒥᒡᓘᓐᓃᑦ ᐅᔭᕋᖕᒥᒡᓘᓐᓃᑦ, ᐃᓄᖕᓄᑦ ᓴᓇᓐᖑᐊᕈᓐᓇᑦᓯᐊᖅᑐᓄᑦ ᓴᓇᓐᖑᐊᖅᑕᐅᓯᒪᔪᒥᒃ. 
30ᑍᒪᓐᖓᓂᑦ ᐃᓄᐃᑦ ᓇᓗᔫᓂᖏᑦ ᒎᑎᐅᑉ ᓱᖁᑎᒋᓚᐅᓐᖏᓔᑦ, ᒫᓐᓇᓕ ᐱᖁᔨᕗᖅ ᐃᓄᐃᑦ ᓇᓂᑐᐃᓐᓇᖅ ᐱᐅᖏᑦᑐᓕᓂᕐᖕᒥᖕᓂᑦ ᖃᕿᐊᓕᖁᓪᓗᒋᑦ, 
31ᐅᓪᓗᒥᒃ ᐋᖅᑭᒃᓯᓯᒪᖕᒪᑦ ᐃᖅᑲᖅᑐᐃᔪᒪᓪᓗᓂ ᓯᓚᖅᔪᐊᕐᖕᒥᐅᓂᒃ ᓇᓛᒎᑦᓯᐊᖅᓗᓂ, ᐃᓄᒃᑯᑦ ᓂᕈᐊᖅᓯᒪᔭᒥᒍᑦ, ᑕᒪᑐᒥᖓᓗ ᖁᓚᕐᖕᓇᕈᓐᓃᖅᑎᑦᓯᕗᖅ ᑖᓐᓇ ᒪᑭᑎᓚᐅᕋᒥᐅᒃ ᑐᖁᒥᑦ.”
32ᑖᒃᑯᐊᓕ ᑐᓴᕋᒥᒃ ᑐᖁᖓᔪᑦ ᒪᑭᓐᓂᒃᓴᖓᓐᓂᒃ, ᐃᓚᖏᑦ ᒥᑕᐅᑎᖃᖅᐳᑦ; ᐃᓚᖏᓪᓕ ᐅᖃᖅᐳᑦ, “ᑕᒪᑐᒥᖓ ᐅᖃᐅᓯᖃᖅᑎᓪᓗᑎᑦ ᑐᓴᒃᑲᓐᓂᕈᒪᕗᒍᑦ.” 
33ᑕᕝᕙ ᐸᐅᓗᓯᐅᑉ ᑲᑎᒪᔪᑦ ᕿᒪᒃᐰᑦ. 
34ᐊᖑᑏᑦ ᐃᓚᖏᑕ ᐃᓚᒋᓕᖅᐹᑦ ᐅᒃᐱᓕᖅᓗᑎᒡᓗ, ᐅᑯᐊ ᑕᕝᕙ ᐃᓚᖏᑦ ᑎᐅᓂᓯᐊᓯ, ᑲᑎᒪᔨᐅᖃᑕᐅᔪᖅ ᐊᕆᐅᐳᒐᓯᓂ ᐃᓚᐅᓪᓗᓂ, ᐊᕐᖕᓇᖅᓗ ᑖᒪᕇᓯᒥᒃ ᐊᑎᓕᒃ, ᐊᓯᖏᓪᓗ ᐃᓄᐃᑦ ᐃᓚᐅᓕᓚᐅᕆᕗᑦ.
