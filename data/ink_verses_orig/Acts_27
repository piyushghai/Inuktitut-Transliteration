1ᐃᑕᓕᒧᓪᓕ ᐊᐅᓪᓚᕐᖕᓂᐊᕐᖕᓂᕗᑦ ᐋᖅᑭᒃᑕᐅᖕᒪᑦ, ᐸᐅᓗᓯ ᑎᒍᔭᐅᓯᒪᔪᓪᓗ ᐊᓯᖏᑦ ᑲᒪᒋᔭᐅᑎᑕᐅᕗᑦ ᔫᓕᐊᓯᒥᒃ ᐊᑎᓕᖕᒧᑦ, ᐅᓇᑕᖅᑐᒃᓴᓄᑦ 100-ᓄᑦ ᐊᖓᔪᖅᑳᖑᔪᒧᑦ, ᑖᒃᑯᓄᖓ ᕉᒪᒥᐅᑦ ᐊᖓᔪᖅᑳᖅᔪᐊᖓᑕ ᐅᓇᑕᖅᑐᒃᓴᖁᑎᖏᓐᓂᒃ ᑍᔭᐅᔪᓄᑦ. 
2ᐅᒥᐊᖅᔪᐊᒧᓪᓗ ᐃᑭᕗᒍᑦ ᐊᑐᕋᒤᑎᐊᒥᑦ ᐱᔪᒧᑦ, ᓄᓇᐅᑉ ᐂᓯᐊᑉ ᐅᒥᐊᖅᔪᐊᒃᑯᕕᖏᑎᒍᑦ ᐊᖅᑯᓵᕐᖕᓂᐊᖅᓗᑕ, ᐊᐅᓪᓚᖅᐳᒍᑦ, ᐊᕆᔅᑕᑰᓯᐅᑉ ᐃᓚᒋᕚᑎᒍ, ᑖᓐᓇ ᑎᓴᓗᓁᑲᒥᐅᑕᖅ ᒪᓯᑑᓂᐊᒦᑦᑐᒥ.
3ᖃᐅᑎᓪᓗᒍᓗ ᓮᑐᓂᒧᑦ ᑎᑭᑉᐳᒍᑦ; ᔫᓕᐊᓯ ᐸᐅᓗᓯᒥᒃ ᐱᑦᓯᐊᕋᒥ, ᐃᓚᓐᓈᕆᔭᖏᓐᓄᑦ ᓄᓈᕈᓐᓇᖅᑎᑉᐹ ᑭᓐᖒᒪᔭᖏᓐᓂᒃ ᑐᓂᓯᕕᐅᖁᓪᓗᒍ. 
4ᑕᕝᕙᓐᖓᓪᓗ ᐊᐅᓪᓚᕋᑕ ᕿᑭᖅᑕᐅᑉ ᓮᐳᕋᓯᐅᑉ ᐅᖅᑯᐊᒎᖅᐳᒍᑦ, ᐊᒡᒍᕋᖅᑐᐊᓘᒐᑦᑕ. 
5ᐃᑳᕋᑦᑕᓗ ᐃᒪᕕᐊᓗᒃᑯᑦ ᓯᓕᓯᐊᑉ ᐸᒻᐱᓕᐊᓪᓗ ᓵᖓᒍᑦ ᒤᕋᒧᑦ ᑎᑭᑉᐳᒍᑦ ᓔᓯᐊᒦᑦᑐᒧᑦ. 
6ᑕᕝᕙᓂ ᐅᓇᑕᖅᑐᒃᓴᓄᑦ ᐊᖓᔪᖅᑳᖑᔪᖅ ᑲᑎᓯᒐᒥ ᐅᒥᐊᖅᔪᐊᒥᒃ ᐊᓕᒃᔮᓐᑐᕆᐊᒥᐅᑕᕐᖕᒥᒃ ᐃᑕᓕᒨᖅᐸᓪᓕᐊᔪᒥᒃ, ᑕᕝᕗᖓ ᐃᑭᑎᑉᐹᑎᒍᑦ.
7ᑎᖏᕐᕋᖅᓗᑕ ᓱᒃᑬᑦᑑᕗᒍᑦ ᐊᒡᒍᒧᑦ ᐃᖏᕐᕋᓇᓱᐊᒡᒐᑐᐃᓐᓇᖅᓗᑕ ᐅᓪᓗᓂᒃ ᐅᓄᖅᑐᓂᒃ ᓁᑕᓯᐅᑉ ᖃᓂᒋᔭᖓᓄᑦ ᑎᑭᑍᓐᓇᖅᐳᒍᑦ, ᐊᓄᕆᒧᓪᓕ ᐅᐸᒍᒪᔭᑦᑎᓐᓄᑦ ᑐᕌᖅᑎᑕᐅᔪᓐᓇᖏᓐᓇᑦᑕ ᕿᑭᖅᑕᐅᑉ ᑯᕇᑎᒥᒃ ᐊᑎᓕᐅᑉ ᐅᖅᑯᐊᒍᑦ ᐅᒥᐊᖅᑐᖅᐳᒍᑦ, ᓵᓪᒧᓂᐅᑉ ᓴᓂᐊᒎᖅᓗᑕ. 
8ᓄᓇᐅᑉ ᖃᓂᒋᔮᒍᑦ ᓱᒃᑬᑦᑐᒥᒃ ᐃᖏᕐᕋᓇᓱᐊᒡᒐᑐᐃᓐᓇᖅᓗᑕ, ᐅᒥᐊᖅᔪᐊᒃᑯᕕᑦᓯᐊᒥᒃ ᑍᔭᐅᔪᒧᑦ ᑎᑭᑉᐳᒍᑦ, ᓄᓇᓖᑦ ᓚᓯᐊᒥᒃ ᐊᑎᓖᑦ ᖃᓂᒋᔭᖓᓄᑦ.
9ᐊᑯᓂᓗ ᑕᕝᕙᓃᓕᖅᐳᒍᑦ, ᐅᒥᐊᖅᑐᒃᑲᓐᓂᕆᐊᒃᓴᖅ ᐊᒡᓛᑦ ᓇᖏᐊᕐᖕᓇᖅᓯᖕᒪᑦ, ᓂᕆᑦᑍᓕᕕᒃ ᔫᑎᑦ ᓇᓪᓕᐅᓐᓂᖅᓯᐅᖅᕕᖓᑦ+ ᖄᖏᖅᓯᒪᓕᕐᖕᒪᑦ, ᐸᐅᓗᓯᐅᑉ ᐅᖃᐅᑎᓕᖅᐰᑦ: 
10“ᐃᓕᑦᓯ ᐊᖑᑏᑦ, ᖃᐅᔨᒐᒪ ᐅᒥᐊᖅᑐᕐᖕᓂᕗᑦ ᑕᒪᓐᓇ ᓇᖏᐊᕐᖕᓇᖅᑐᐊᓘᓂᐊᓕᕐᖕᒪᑦ; ᐅᒥᐊᖅᔪᐊᕗᑦ ᐅᓯᖏᓪᓗ ᐊᓯᐅᔨᓂᐊᓕᕋᑦᑎᒍ, ᐃᓅᓯᕗᓪᓘᓐᓃᑦ ᐊᒡᓛᑦ.” 
11ᐅᓇᑕᖅᑐᒃᓮᓪᓕ ᐊᖓᔪᖅᑳᖓᑦ ᐸᐅᓗᓯᐅᑉ ᐅᖃᐅᓯᖓᓂᒃ ᓈᓚᓐᖏᓚᖅ, ᐅᒥᐊᖅᔪᐊᑉ ᐊᖁᑎᖓ, ᐅᒥᐊᖅᔪᐊᒥᒡᓗ ᓇᖕᒥᓂᓕᒃ ᓈᓚᖔᕈᒪᓪᓗᒋᒃ. 
12ᐅᒥᐊᖅᔪᐊᖃᖅᕕᒡᓕ ᑖᓐᓇ ᐅᑭᐅᒥ ᐊᑲᐅᒐᔭᖏᒻᒪᑦ, ᐅᓄᕐᖕᓂᖅᓮᑦ ᐊᐅᓪᓚᕈᒪᓕᖅᐳᑦ, ᕖᓂᒃᓯᒧᑦ ᑎᑭᓐᓇᓱᐊᕈᒪᓪᓗᑎᒃ, ᐅᑭᐅᖑᓂᖓᓂᓗ ᑍᑲᓃᑦᑐᒪᓪᓗᑎᒃ, ᑖᓐᓇ ᕖᓂᒃᓯ ᐅᒥᐊᖅᔪᐊᒃᑯᕕᒃ ᑯᕇᑎᒥ ᓯᕿᓂᐅᑉ ᓂᐱᕕᐊᓄᑦ ᓵᓐᖓᖕᒪᑦ.
13ᐅᓪᓗᓪᓗᐊᓪᓕ ᓇᓛᓂᑦ ᐊᓄᕋᔮᓕᕐᖕᒪᑦ, ᐃᖏᕐᕋᕕᒋᔪᒪᔭᒥᖕᓄᑦ ᓈᒻᒪᓈᖅᓯᒪᓇᓱᒋᓕᖅᐹᑦ, ᑭᓴᐅᑏᓪᓗ ᐊᒧᓪᓗᒋᑦ, ᑯᕇᑎᐅᑉ ᖃᓂᒋᔮᒍᑦ ᐅᒥᐊᖅᑐᓕᖅᐳᒍᑦ. 
14ᐊᑯᓂᐅᖏᑦᑐᖅ ᐊᓄᕆ ᓴᓐᖏᔪᐊᓗᒃ ᑎᑭᑉᐳᖅ ᑍᔭᐅᔪᖅ ᓯᕘᕋᓇᕐᖕᓂᖅᐹᒥᒃ+ ᕿᑭᖅᑕᐅᑉ ᑯᕇᑎᐅᑉ ᓇᓛᓂᑦ ᐊᓄᕌᖅᑐᖅ. 
15ᐅᒥᐊᖅᔪᐊᖅᓗ ᐊᓄᕆᖅᔪᐊᕐᖕᒧᑦ ᑎᑭᑕᐅᕗᖅ, ᐊᒡᒍᕋᖅᕕᒋᔭᕆᐊᖓ ᓴᐱᕐᖕᓇᖅᓯᖕᒪᑦ, ᐊᓄᕆᒧᑦ ᑎᒃᑕᐅᑐᐃᓐᓇᓕᖅᐳᒍᑦ. 
16ᕿᑭᖅᑕᐅᓪᓕ ᒥᑭᔫᑉ ᑲᐅᑕᒥᒃ ᑍᔭᐅᔫᑉ ᐅᖅᑯᐊᒎᕋᑦᑕ, ᐅᒥᐊᑯᓗᖁᑎᑦᑎᓐᓂᒃ ᐱᓯᒪᓇᓱᐊᖅᓗᑕ ᓴᐱᓕᑲᓴᒃᐳᒍᑦ; 
17ᐊᖑᑎᓂᓪᓕ ᐊᒧᓕᖅᑕᐅᓪᓗᓂ ᐅᒥᐊᖅᔪᐊᕐᖕᒧᑦ ᐅᓯᓕᐅᑦᔭᐅᕗᖅ, ᐊᒃᓱᓈᓄᑦ ᐅᒥᐊᖅᔪᐊᖅ ᐅᖓᑕᖏᖅᓗᒍ ᓂᒥᖅᐹᑦ ᐊᑦᑕᕐᖕᓁᓕᓇᓱᐊᖅᓗᒍ, ᐃᒃᑲᕐᕈᒧᑦ ᐃᒃᑲᕐᕆᓐᓂᐊᕋᓱᒋᓕᕋᒥᒃ ᓲᕐᑎᓯᒥᒃ ᐊᑎᓕᖕᒧᑦ; ᑎᖏᕐᕋᐅᑕᖅ ᑲᑕᒃᑎᓪᓗᒍ ᐅᒥᐊᖅᔪᐊᖅ ᐊᓄᕆᒧᑦ ᑎᒃᑕᐅᑐᐃᓐᓇᖅᑎᓕᖅᐹᑦ. 
18ᐊᒃᓱᒻᒪᕆᐊᓗᒃ ᓱᓕ ᐊᖅᑯᓇᖅᓯᐅᕋᑦᑕ, ᖃᐅᑎᓪᓗᒍ ᐅᒥᐊᖅᔪᐊᑉ ᐅᓯᖏᑦ ᐃᒋᐅᖃᖅᑕᐅᓕᖅᐳᑦ; 
19ᐅᓪᓗᐃᑦ ᐱᖓᔪᐊᓐᓂ ᐅᒥᐊᖅᔪᐊᑉ ᐃᓚᒃᓴᖏᑕ ᐃᓚᖏᑦ ᓱᓇᒃᑯᑖᖏᓪᓗ ᐃᒋᐅᖅᑲᖅᑕᐅᓕᕆᕗᑦ. 
20ᓯᕿᓂᕐᖕᒥᒃ ᐅᓪᓗᕆᐊᓂᒡᓘᓐᓃᑦ ᑕᑯᓚᐅᖏᓐᓇᑦᑕ ᐅᓪᓗᓂᒃ ᐅᓄᖅᑐᓂᒃ, ᐊᒃᓱᒻᒪᕆᐊᓗᒃ ᓱᓕ ᐊᓄᕋᕐᖕᒪᑦ, ᐃᓅᓂᐊᕆᐊᒃᓴᖅ ᖁᓚᓕᖅᐳᒍᑦ.
21ᐃᓄᖏᓪᓗ ᐊᑯᓂ ᓂᕆᔪᓐᓃᕐᖕᒪᑕ, ᐸᐅᓗᓯ ᓂᑯᕕᓪᓗᓂ ᐅᖃᐅᑎᕔᑦ, “ᐅᖃᐅᓯᒃᑲ ᓈᓚᓚᐅᕈᑦᓯᐅᒃ ᑯᕇᑎᒥᑦ ᐊᐅᓪᓚᕈᒪᑎᓐᓇᖓ ᓇᖏᐊᕐᖕᓇᖅᑐᒧᑦ ᑎᑭᒐᔭᓚᐅᓐᖏᓚᒍᑦ ᓱᓇᑐᐃᓐᓇᑦᑎᓐᓂᒡᓘᓐᓃᑦ ᐊᓯᐅᔨᒐᔭᓚᐅᓐᖏᓚᒍᑦ. 
22ᓯᕘᕋᖁᓐᖏᓚᑦᓯᓕ; ᓇᓕᑦᓯᓐᓂᒡᓘᓐᓃᑦ ᐊᓯᐅᔪᖃᕐᖕᓂᐊᖏᒻᒪᑦ, ᐅᒥᐊᖅᔪᐊᖅ ᑭᓯᒥ ᐊᓯᕈᕐᖕᓂᐊᖅᐳᖅ. 
23ᐅᓐᓄᐊᖅ ᒎᑎᐅᑉ ᐱᔨᑦᓯᖅᑕᒪ ᐂᖏᓕᖓ ᓴᓂᓐᓂ ᓇᖏᓚᐅᖅᐳᖅ, 
24ᐅᖃᖅᓗᓂᓗ, ‘ᐸᐅᓗᓰ ᓯᕘᕋᓇᒃ; ᐊᖓᔪᖅᑳᖅᔪᐊᒻᒪᕆᐅᑉ ᓰᓴᕆᐅᑉ ᓵᖓᓂ ᐃᖅᑲᖅᑐᖅᑕᐅᔭᕆᐊᖃᕋᕕᑦ; ᒎᑎᐅᓪᓗ ᐱᑦᓯᐊᕐᖕᓂᕐᖕᒥᓄᑦ ᐅᒥᐊᖅᑐᖃᑎᕕᑦ ᐃᓅᓯᖏᑦ ᓴᐳᑎᓯᒪᓂᐊᖅᐰᑦ ᐱᓪᓗᑎᑦ.’ 
25ᑕᒪᓐᓇ ᐱᓪᓗᒍ ᓇᖏᐊᖅᑍᓕᒋᑦᓯ, ᒎᑎ ᐅᒃᐱᕆᒐᒃᑯ, ᐅᖃᐅᓯᕆᔭᖓ ᓱᓕᓂᐊᕐᖕᒪᑦ. 
26ᑭᓯᐊᓂᓕ ᐃᒃᑲᕐᕆᓐᓂᐊᖅᐳᒍᑦ ᕿᑭᖅᑍᑦ ᓇᓪᓕᐊᓐᓄᑐᐃᓐᓇᖅ.”
27ᐅᓐᓄᐊᑦ 14-ᒋᓕᖅᐹᑦ ᓱᓕ ᐃᒪᖅᕕᖕᒥ ᒥᑎᑎᕇᓂᐊᒥ ᑎᒃᑕᐅᓪᓗᑕ, ᐅᒥᐊᖅᑐᖅᑏᑦ ᐅᓐᓄᐊᑉ ᕿᑎᖓᓂ ᓄᓇᒧᑦ ᖃᒡᓕᓇᓱᒋᓕᖅᐳᑦ. 
28ᐃᖅᑲᖓᓂᒃ ᖃᐅᔨᓴᕋᒥᒃ ᐊᒃᓗᓈᒧᑦ ᖃᐅᔨᕗᑦ 120-ᓂᒃ ᐃᑎᒐᖕᓂᒃ ᐃᑎᔫᑎᒋᖕᒪᑦ; ᑭᖑᓂᖓᒍᑦ ᐆᒃᑐᒃᑲᓐᓂᕐᖕᒥᒐᒥᒃ 90-ᓂᒃ ᐃᑎᒐᖕᓂ ᐃᑎᓂᖃᓕᖅᐳᖅ. 
29ᓯᕘᕋᓕᕋᒥᒡᓗ ᐅᒥᐊᖅᔪᐊᖅ ᐃᒃᑲᕐᕆᓐᓂᐊᕋᓱᒋᓪᓗᒍ ᐅᔭᖅᑲᓄᑦ, ᓯᑕᒪᓂᒃ ᑭᓴᐅᑎᓂᒃ ᓂᖏᑎᑦᓯᕗᑦ ᐅᒥᐊᖅᔪᐊᑉ ᐊᖁᐊᒍᑦ, ᕿᓚᓈᖅᓗᑎᒡᓗ ᐅᓪᓛᒃᑯᑦ ᖃᐅᒻᒪᖕᓂᐊᖅᑐᒥᒃ. 
30ᐅᒥᐊᖅᑐᖅᑏᓪᓗ ᐃᓚᖏᑦ ᐅᒥᐊᖅᔪᐊᒥᑦ ᕿᒫᓇᓱᐊᓕᖅᐳᑦ, ᐅᒥᐊᒥᒃ ᒥᑭᔪᒥᒃ ᓂᖏᑎᑦᓯᓪᓗᑎᒃ, ᑭᓴᐅᑎᓂᒃ ᓂᖏᑎᑦᓯᒐᓱᓐᖑᐊᖅᓗᑎᒃ ᐅᒥᐊᖅᔪᐊᑉ ᓯᕗᐊᒍᑦ. 
31ᐸᐅᓗᓯ ᐅᖃᓕᖅᐳᖅ ᐅᓇᑕᖅᑐᒃᓮᑦ ᐊᖓᔪᖅᑳᖓᓐᓄᑦ ᐅᓇᑕᖅᑐᒃᓴᓄᓪᓗ, “ᐅᑯᐊ ᐅᒥᐊᖅᑐᖅᑏᑦ ᐅᒥᐊᖅᔪᐊᕐᖕᒦᖏᑉᐸᑕ, ᐃᓕᑦᓯᑦᑕᐅᖅ ᐃᓅᓂᐊᓐᖏᓚᓯ.” 
32ᐅᓇᑕᖅᑐᒃᓮᓪᓗ ᐊᒃᓗᓈᑦ ᑭᐱᕔᑦ ᐅᒥᐊᑉ ᒥᑭᔫᑉ ᐱᑐᒃᓯᒪᐅᑎᒋᔭᖏᑦ, ᐅᒥᐊᑯᓗᒡᓗ ᑎᒃᑕᐅᓕᖅᐳᖅ, ᐅᒥᐊᖅᔪᐊᒥᑦ.
33ᐅᓪᓛᒃᑯᑦ ᖃᐅᒻᒪᓚᐅᖅᑎᓐᓇᒍ ᓱᓕ ᐸᐅᓗᓯᐅᑉ ᑕᒪᕐᖕᒥᒃ ᓂᕆᖁᓕᖅᐰᑦ, ᐅᖃᖅᓗᓂ, “ᐅᓪᓗᓂᒃ 14-ᓂᒃ, ᖃᓄᐃᓕᖓᓂᐊᕆᐊᒃᓴᖅ ᓇᓗᓁᓐᓇᕐᖕᒪᑦ, ᓱᓇᒥᒡᓘᓐᓃᑦ ᓂᕆᓚᐅᖕᒋᓐᓇᑦᓯ. 
34ᒫᓐᓇᓕ ᓂᕆᖁᓕᖅᐸᑦᓯ ᓄᑭᖃᑦᓯᐊᖁᓪᓗᓯ; ᓄᔭᕐᖕᒥᒃ ᐊᑕᐅᓯᕐᖕᒥᒡᓘᓐᓃᑦ ᐊᓯᐅᔪᖃᕐᖕᓂᐊᖏᒻᒪᑦ ᐃᓕᑦᓯᓐᓂᑦ.” 
35ᑍᒫᒡᓗ ᐅᖃᕇᕋᒥ ᓂᐊᖂᔭᒥᒃ ᑎᒍᓯᓪᓗᓂ ᒎᑎᒧᑦ ᖁᔭᓕᕗᖅ ᐃᓄᐃᑦ ᑕᒃᑯᐊᓂ, ᐊᕕᒡᓗᒍᓗ ᓂᕆᓕᖅᐳᖅ. 
36ᑕᒪᕐᖕᒥᒡᓗ ᓯᕘᕋᔪᓐᓃᖅᓗᑎᒃ, ᓂᕆᓕᖅᐳᑦ. 
37ᐅᒥᐊᖅᔪᐊᒥ ᐃᑭᒪᔪᒍᑦ ᑕᒪᑦᑕ ᑲᑎᓪᓗᑕ 276-ᐅᓚᐅᖅᐳᒍᑦ. 
38ᓂᕆᔭᕇᕋᒥᒡᓗ, ᐅᒥᐊᖅᔪᐊᖅ ᐅᕿᒡᓕᒋᐊᕋᓱᐊᓕᖅᐹᑦ ᓂᐊᖂᔭᒃᓮᑦ ᐃᒫᓄᑦ ᐃᒋᐅᖅᑲᖅᓗᒋᑦ.
39ᖃᐅᒻᒪᒃᑎᓪᓗᒍ, ᐅᒥᐊᖅᑐᖅᑏᑦ ᓄᓇ ᐃᓕᑕᕆᓐᖏᓛᑦ, ᑕᑯᓪᓗᑎᒡᓗ ᑲᖏᖅᓱᖕᒥᒃ ᓯᒡᔭᖓ ᓯᐅᕋᔮᒥᒃ, ᑕᕝᕗᖓ ᐅᒥᐊᖅᔪᐊᖅ ᐃᒃᑲᕐᕆᑎᓐᓇᓱᐊᕈᒪᓕᖅᐹᑦ ᐊᔪᖏᒃᑯᑎᒃ. 
40ᑕᕝᕙ ᑭᓴᐅᑏᑦ ᐲᖅᐰᑦ ᐃᐱᕅᓐᓇᖅᓗᒋᑦ ᐃᒫᓄᑦ, ᐊᖂᑎᐅᓪᓗ ᐊᑦᑐᖏᖅᓯᒪᐅᑎᖏᑦ ᕿᓚᕈᑦᔮᖅᐰᑦ; ᑎᖏᕐᕋᐅᑕᖅᓗ ᓯᕗᐊᓃᑦᑐᖅ ᐋᖅᑭᒃᐹᑦ ᓯᒡᔭᖅ ᑐᕌᕋᓱᐊᖅᓗᒍ. 
41ᐃᒃᑲᕐᕈᕐᖕᒧᓪᓕ ᑎᑭᐅᑎᒐᒥᒃ ᐃᒃᑲᕐᕆᑉᐳᑦ ᐊᕙᑖ ᐃᑎᔫᓪᓗᓂ; ᐅᒥᐊᖅᔪᐊᓪᓗ ᓯᕗᐊ ᐊᐅᓚᔪᓐᓃᖅᓗᓂ, ᐅᒥᐊᖅᔪᐊᓪᓕ ᐊᖁᐊ ᒪᓖᑦ ᒥᕿᑦᑕᕐᖕᓂᖏᓐᓄᑦ ᓱᕋᒃᑕᐅᓕᖅᐳᖅ. 
42ᑕᕝᕙ ᐅᓇᑕᖅᑐᒃᓮᑦ ᑎᒍᔭᐅᓯᒪᔪᓂᒃ ᑐᖁᕅᔪᒪᓕᖅᐳᑦ, ᐳᐃᑦᔭᖅᓗᑎᒃ ᕿᒫᓂᐊᕋᓱᒋᓪᓗᒋᑦ; 
43ᐅᓇᑕᖅᑐᒃᓮᓪᓕ ᐊᖓᔪᖅᑳᖓᑦᑕ ᐸᐅᓗᓯ ᑐᖁᑕᐅᖁᖏᓐᓇᒥᐅᒃ ᐃᓂᖅᑎᖅᐰᑦ. ᐳᐃᑦᔭᕈᓐᓇᖅᑐᑦ ᓯᕗᓪᓕᐅᓗᑎᒃ ᐃᒫᓄᑦ ᒥᓯᖁᕔᑦ ᓄᓇᒧᑦ ᐳᐃᑦᔭᖁᓪᓗᒋᑦ, 
44ᐃᓚᖏᑦ ᓄᓇᒧᐊᓕᖅᐳᑦ, ᕿᔪᖕᓂᒃ ᐳᒃᑕᑦᔪᑎᖃᖅᓗᑎᒃ ᐅᒥᐊᖅᔪᐊᓪᓗ ᐃᓚᕕᓂᖏᓐᓂᒃ. ᑍᒫᒃ ᑕᕝᕙ ᓄᓈᓚᐅᖅᐳᒍᑦ ᑐᖁᔪᖃᕋᑕ.
