1ᔫᑎᒥᑦ, ᔩᓱᓯ ᙭ᔅᑑᓯᐅᑉ ᐱᔨᖓᓂᑦ ᔧᒥᓯᐅᓪᓗ ᓄᑲᖓᓂᑦ,
2ᓂᑲᒋᔭᐅᓂᖅ, ᓮᒪᓂᖅ, ᓇᒡᓕᖕᓂᖅᓗ ᐊᖏᓕᕙᓪᓕᐊᓕᖅᓕᑦ ᐃᓕᑦᓯᓐᓃᓐᓂᖏᑦ.
3ᓇᒡᓕᖕᓇᖅᑐᓯ, ᑎᑎᕋᖅᕕᒋᔪᒪᒻᒪᕆᒃᑲᑦᓯ ᐱᐅᓕᔭᐅᓯᒪᖃᑎᒌᖕᓂᑦᑎᓐᓂᒃ, ᐱᔭᕆᐊᖃᓪᓚᕆᒐᓱᒋᒐᒪ ᑎᑎᕋᖅᕕᒋᓗᓯ ᑕᒪᒃᑯᓂᖓ ᑲᔪᖏᖅᓴᖅᓗᓯ ᐅᒃᐱᕐᖕᓂᒃᑯᑦ ᑲᔪᓯᓂᖅ ᐃᑦᔪᕐᖕᓁᑎᑕᐅᔪᓄᑦ ᑐᓂᔭᐅᓯᒪᔪᖅ ᑲᔪᓯᑦᔪᑎᒋᑦᓯᐊᖅᓗᒍ ᓯᕐᖕᓂᒋᓗᒍᓗ ᐱᖁᓪᓗᓯ. 
4ᐃᓚᖏᑦ ᐱᖏᑦᓯᖅᑐᖅᓗᑎᒃ ᐅᕙᑦᑎᓐᓄᑦ ᐃᓚᓕᐅᑎᓯᒪᖕᒪᑕ ᑍᑦᓱᒪᓂᐊᓗᖕᓂᑦ ᐅᖃᐅᓯᐅᔭᕇᖅᓯᒪᔪᑦ ᓱᒋᐊᖅᑕᐅᓛᕐᖕᓂᕐᖕᒥᖕᓂᒃ ᐱᓯᒪᓕᕇᖅᑐᑦ, ᑖᒃᑯᐊ ᐅᒃᐱᖏᑦᑐᑦ ᒎᑎᑦᑕ ᐱᔪᓐᓇᖅᑎᑦᓯᓂᖓ ᓇᕐᕈᓇᖅᓯᑎᑉᐹᑦ ᐃᒃᓯᒎᕐᖕᓂᕐᖕᒥᖕᓂᒃ ᐊᑐᕐᖕᓂᕐᖕᒥᖕᓄᑦ ᓱᓇᐅᑎᓐᖏᓛᓪᓗ ᐊᖓᔪᖅᑳᑐᐊᕗᑦ ᐊᑕᓂᑐᐊᕗᓪᓗ ᔩᓱᓯ ᙭ᔅᑑᓯ.
5ᖃᐅᔨᒪᒐᓗᐊᖅᑎᓪᓗᓯ ᐃᖅᑬᑎᑦᓱᒪᕙᑦᓯ, ᐊᑕᓂᐅᑉ ᐄᓴᕅᓕᒥᐅᑦ ᐱᐅᓕᓚᐅᖅᓗᒋᑦ ᐃᑦᔨᑉᑎᒥᑦ, ᑭᖑᕐᖓᒍᑦ ᐅᒃᐱᖏᑦᑐᑦ ᐊᓯᕈᓚᐅᕐᖕᒪᒋᑦ. 
6ᐂᖏᓖᓪᓗ ᐱᔪᓐᓇᕐᖕᓂᕐᖕᒥᓃᖏᓐᓇᓚᐅᓐᖏᓚᑦ ᐃᓂᒋᔭᒥᖕᓂᒡᓗ ᕿᒤᓚᐅᖅᐳᑦ ᑖᑦᓱᒧᖓᓗ ᕿᓚᒃᑕᐅᓚᐅᖅᐳᑦ ᓴᕕᕋᔭᖕᓄᑦ ᐃᓱᖃᖏᑦᑐᒧᑦ ᕿᓚᒃᓯᒪᓂᐊᓕᖅᓗᑎᒃ ᑖᖅᑐᖅᔪᐊᕐᖕᒥ ᐊᒃᐸᓯᖕᓂᖅᐹᒥ ᑕᕝᕙᓂᓗ ᖁᒥᐅᑕᐅᕗᑦ ᐅᓪᓗᖅᔪᐊᕐᖕᒧᑦ ᐃᖅᑲᖅᑐᖅᑕᐅᕕᒃᓴᒧᑦ; 
7ᐃᖅᑲᐅᒪᓯᐅᒃᑕᐅᖅ ᓱᑑᒪ ᒍᒨᕋᓗ ᖃᓂᒋᔭᖓᓃᑦᑐᓪᓗ ᓄᓇᓖᑦ, ᑖᒃᑯᐊ ᑖᒃᑯᑎᑐᓇᖅᑕᐅᖅ ᐃᒃᓯᒎᕐᖕᓂᖃᓚᐅᖅᑐᑦ ᐊᖑᑏᑦ ᐊᕐᖕᓁᓪᓗ ᐱᐅᓯᒃᓴᔭᐅᖏᑦᑐᓄᑦ ᓄᓕᐊᖃᑦᑕᓚᐅᖅᑐᑦ, ᓱᒋᐊᖅᑕᐅᓚᐅᖅᐳᑦ ᐃᑯᒪᒧᑦ ᖃᒥᓱᐃᑦᑐᒧᑦ ᐅᓗᕆᐊᒋᔭᒃᓴᐅᖁᓪᓗᒋᑦ.
8ᑍᒫᒃᑕᐅᖅ ᑖᒃᑯᐊ ᓯᓐᓇᒃᑑᒪᓂᒃᑯᑦ ᐊᔪᖅᑐᓕᑎᓚᐅᖅᐳᑦ ᓇᖕᒥᓂᖅ ᑎᒥᒥᖕᓂᒃ, ᒎᑎᐅᑉ ᐱᔪᓐᓇᕐᖕᓂᖓᓂᒃ ᓇᕐᕈᓇᖅᑎᑦᓯᓪᓗᑎᒃ, ᐃᑦᔪᕐᖕᓁᑦᑐᖅᔪᐊᓪᓗ ᕿᓚᖕᒦᑦᑐᑦ ᐅᖃᕐᖕᓂᖅᓘᑎᒋᕔᑦ. 
9ᐂᖏᓖᓪᓕ ᐊᖓᔪᖅᑳᖓᑦ ᒤᑯᓪ, ᐊᑭᕋᖅᑐᖅᓗᓂ ᓵᑖᓇᓯᒥᒃ, ᒨᓯᓯᐅᑉ ᑎᒥᖓᓂᒃ ᐂᕝᕙᑦᔪᑎᖃᖅᓗᑎᒃ, ᒤᑯᓪ ᐅᖃᐅᓯᖃᓚᐅᓐᖏᓚᖅ ᓵᑖᓇᓯᐅᑉ ᐃᖅᑲᖅᑐᖅᑕᐅᓂᒃᓴᖓᓂᒃ, ᐅᖃᑐᐃᓐᓇᓚᐅᖅᐳᖅᓕ, “ᐊᑕᓂᐅᑉ ᓱᒋᐊᖅᓕᑎᑦ.” 
10ᐃᓄᐃᓪᓕ ᑖᒃᑯᐊ ᓱᓇᓕᒫᓂᒃ ᐅᖃᕐᖕᓂᖅᓘᑎᖃᖃᑦᑕᖅᐳᑦ ᑐᑭᓯᓯᒪᓐᖏᑕᒥᖕᓂᒃ, ᐃᒻᒥᓂᑐᐃᓐᓇᖅᓗ ᖃᐅᔨᓯᒪᔭᒥᖕᓄᑦ ᐆᒪᔪᑎᑐᑦ ᓄᔪᐊᖅᑐᑎᑐᑦ ᐱᓇᓱᐊᖅᐸᒃᐳᑦ, ᑕᒪᒃᑯᓄᖓ ᑕᕝᕙ ᐊᓯᕈᖅᑕᐅᑦᔪᑎᖃᖅᐳᑦ. 
11ᑲᑉᐱᐊᓐᓇᒦᒃ ᑖᒃᑯᐊ! ᑬᓂᐅᑉ ᐱᓂᐊᕐᖕᓂᕆᓚᐅᖅᑕᖓᓂᒃ ᒪᓕᖕᒪᑕ, ᐸᓛᒥᐅᓪᓗ ᑕᒻᒪᕐᖕᓂᕆᓚᐅᖅᑕᖏᑎᑐᑦ ᑮᓇᐅᔭᓂᒃ ᐱᔪᒪᓗᐊᕐᖕᓂᕐᖕᒧᑦ ᐃᒻᒥᖕᓂᒃ ᐊᓐᓂᕆᔪᓐᓃᖅᓯᒪᕗᑦ, ᑰᕋᐅᓪᓗ ᐊᑭᓂᐊᕋᓱᖕᓂᖓᑐᑦ ᑖᑦᓱᑐᓇᖅ ᐊᓯᕈᖅᑕᐅᕗᑦ. 
12ᐃᓕᑦᓯᓐᓂᒃ ᓂᕆᕕᒡᔪᐊᖃᑎᖃᖅᓗᑎᒃ ᑲᓐᖑᓱᒐᑎᒃ ᐃᒥᐊᓗᖃᑎᖃᖅᓗᑎᒃ ᐊᓯᕈᐃᓇᓱᐊᖅᐳᑦ ᐃᓕᑦᓯᓐᓂᒃ, ᐃᒻᒥᖕᓂᑐᐊᖅ ᐃᓱᒪᒋᕗᑦ; ᓄᕗᔭᑎᑐᑦ ᓯᓚᓗᒃᑎᑦᓯᔪᓐᓇᖏᑦᑐᑎᑐᑦ ᐊᓄᕆᒧᑦ ᑎᒃᑕᐅᔪᑎᑐᑦ ᑍᒤᑉᐳᑦ; ᓇᐹᖅᑐᑎᑐᑦ ᐱᕈᖅᑐᖃᖏᑦᑐᑎᑐᑦ ᐅᑭᐊᒃᓵᖑᓕᖅᑎᓪᓗᒍ, ᓇᐹᖅᑐᑦ ᐊᒫᖏᑎᒍᑦ ᐲᖅᑕᐅᓯᒪᔪᑎᑐᑦ, ᑐᖁᖓᓪᓚᕆᒃᐳᑦ. 
13ᐃᖏᐅᓕᐊᓗᒃᑎᑐᑦ ᐃᒪᕕᖕᒥ ᑍᒤᑉᐳᑦ, ᖃᐳᐊᓕᖅᑎᑦᓯᓂᕐᖕᒥᒃ ᓴᖅᑭᑎᑦᓯᔪᑎᑐᑦ ᐱᓂᐊᕐᖕᓂᕐᖕᒥᒃᑎᒍᑦ ᑲᓐᖑᓇᖅᑐᒦᑎᑉᐳᑦ; ᐅᓪᓗᕆᐊᑎᑐᑦ ᐃᖏᕐᕋᑐᐃᓐᓈᖅᑐᑎᑐᑦ ᑍᒤᑉᐳᑦ ᐃᓂᓕᐅᖅᑕᐅᔭᕆᖅᓯᒪᕗᑦ ᐃᓱᖃᖏᑦᑐᒧᑦ ᑕᕝᕙᓃᖏᓐᓇᕐᖕᓂᐊᓕᖅᓗᑎᒃ ᑖᖅᑐᖅᔪᐊᕐᖕᒥ.
14ᐃᓅᑭ ᐋᑕᒥᐅᑉ ᑭᖑᕚᖏᑕ 7-ᖓᓐᓂᑦ ᐱᓯᒪᓪᓗᓂ ᐱᔪᖃᓛᖅᑐᒥᒃ ᐅᖃᖅᑎᑕᐅᓚᐅᖅᐳᖅ ᑖᒃᑯᓄᖓ, ᐅᖃᖅᓗᓂ, “ᑕᑯᒋᑦ, ᐊᑕᓂᖅ ᕾᓕᖅᐳᖅ ᐂᖏᓖᑦ ᐃᑦᔪᕐᖕᓁᑦᑐᖁᑎᓂ ᓁᓴᒐᒃᓴᐅᖏᑦᑐᑦ ᐃᓚᒋᓗᒋᑦ, 
15ᑕᒤᓐᓂᒃ ᐃᖅᑲᖅᑐᐃᔭᖅᑐᖅᓗᓂ, ᐅᒃᐱᖏᑦᑐᑦ ᐱᓂᐊᕐᖕᓂᓕᒫᖏᑦ ᓴᖅᑭᑎᓚᐅᖅᑕᖏᓪᓗ ᓱᒋᐊᕆᐊᖅᑐᓕᖅᓗᒋᑦ, ᐅᖃᕐᖕᓂᖅᓗᖃᑦᑕᖅᓯᒪᔪᓪᓗ ᐅᒃᐱᖏᑦᑐᑦ ᐊᔪᖅᑐᓕᔪᓪᓗ ᐊᑭᕋᖅᑐᖅᓗᑎᒃ ᑖᑦᓱᒥᖓ!”
16ᑖᒃᑯᐊ ᐅᖃᕐᖕᓂᖅᓗᐊᖏᓐᓇᐅᔭᖅᐳᑦ, ᐊᓯᒥᖕᓂᒡᓗ ᓈᒻᒪᖏᑦᔪᑎᒃᓴᓯᐅᖅᐸᒃᓗᑎᒃ; ᐱᔪᒪᕕᒡᔪᐊᖅᑕᒥᖕᓂᒃ ᐱᐅᖏᑦᑐᓂᒃ ᒪᓕᑐᐃᓐᓇᖅᐳᑦ, ᖃᓂᑐᐃᓐᓇᕐᖕᒥᖕᓄᑦ ᐱᐅᔪᕆᔨᐅᕗᑦ, ᐃᓄᖕᓂᒃ ᖁᕕᐊᓱᓕᖅᑎᑦᓯᓇᓱᖃᑦᑕᖅᐳᑦ ᐱᔪᒪᔭᒥᖕᓂᒃ ᐊᑐᕈᒪᓪᓗᑎᒃ.
17ᐃᖅᑲᐅᒪᔪᒃᓴᐅᕗᓯ ᓇᒡᓕᖕᓇᖅᑐᓯ, ᐅᖃᐅᓯᐅᓯᒪᔪᓂᒃ ᐱᔪᖃᓛᖅᑐᓂᒃ ᐊᑕᓂᑦᑕ ᔩᓱᓯᐅᑉ ᙭ᔅᑑᓯᐅᑉ ᐋᐴᓯᑕᓕᑯᑎᖏᓐᓄᑦ. 
18ᐅᖃᐅᑎᓚᐅᕐᖕᒪᓯ, “ᐅᓪᓗᐃᑦ ᑭᖑᓪᓕᖏᓐᓂ ᒥᑕᐅᑎᒃᓴᖅᑎᑕᖃᕈᒫᖅᐳᖅ, ᒎᑎ ᑲᒪᒋᓇᒍ ᐃᒃᓯᒎᕐᖕᓂᕐᖕᒥᖕᓂᒃ ᒪᓕᑐᐃᓐᓇᖅᑐᓂᒃ.” 
19ᑖᒃᑯᐊ ᑕᕝᕙ ᐃᓄᖕᓂᒃ ᐊᕕᑎᑦᓯᔪᑦ, ᓯᓚᖅᔪᐊᕐᖕᒥᒃ ᒪᓕᑐᐃᓐᓇᖅᑐᑦ, ᐊᓂᕐᖕᓂᕐᖕᒥᒃ ᐃᑦᔪᕐᖕᓁᑦᑐᒥᒃ ᐱᓯᒪᖏᑦᑐᑦ. 
20ᐃᓕᑦᓯᓕ ᓇᒡᓕᒋᔭᒃᑲ, ᐃᓕᑦᓯᓐᓂᒃ ᐱᕙᓪᓕᐊᑎᓕᕆᑦᓯ ᐅᒃᐱᕐᖕᓂᑦᓯ ᑲᔪᓯᓂᖓᒍᑦ ᐃᑦᔪᕐᖕᓁᑦᑐᒃᑯᑦ; ᑐᒃᓯᐊᖅᓗᓯ ᐊᓂᕐᖕᓂᒃᑯᑦ ᐃᑦᔪᕐᖕᓁᑦᑐᒃᑯᑦ; 
21ᒎᑎᐅᑉ ᓇᒡᓕᖕᓂᖓᓃᑦᓮᓐᓇᕆᑦᓯ; ᐅᑕᖅᑭᓗᓯ ᔩᓱᓯ ᙭ᔅᑑᓯᐅᑉ ᐊᑕᓂᑦᑕ ᓂᑲᒍᓱᖕᓂᕐᖕᒥᒍᑦ ᑐᓂᓯᕕᐅᓂᕐᖕᒥᒃ ᐃᓅᓯᕐᖕᒥᒃ ᓄᖑᓱᐃᑦᑐᒥᒃ.
22ᖁᓚᖅᑐᑦ ᖁᓚᕐᖕᓇᖏᑦᑐᒥᒃ ᓴᖅᑭᑎᑦᓯᕕᒋᓯᒋᒃ; 
23ᐃᓚᖏᑦ ᓄᓱᒃᓯᒋᒃ ᓴᐳᑎᓗᒋᓪᓗ ᐃᑯᒪᖅᔪᐊᒥᑦ; ᐃᓚᖏᑦ ᓂᑲᒋᓗᒋᑦ ᓯᕘᕋᓵᖅᓯᒋᒃ, ᐊᓐᓄᕌᖏᑦ ᐆᒥᒋᓗᒋᑦ ᑎᒥᐅᑉ ᐃᒃᓯᒎᕐᖕᓂᖓᓄᑦ ᐃᐱᕈᖅᑎᑕᐅᓯᒪᔪᑦ.
24ᑖᓐᓇᓕ ᐃᓕᑦᓯᓐᓂᒃ ᓴᐳᑦᔨᔪᓐᓇᖅᑐᖅ ᑲᑕᖁᓇᓯ ᐸᓯᔭᒃᓴᐅᖁᓇᓯᓗ ᓵᒥᓄᑦ ᐱᓐᓇᕐᖕᓇᖅᑐᖅᔪᐊᒧᑦ ᐂᑎᑦᓯᔪᓐᓇᖅᑐᖅ ᖁᕕᐊᓱᒃᑐᐊᓘᑎᓪᓗᓯ; 
25ᒎᑎᑐᐊᒧᑦ, ᐱᐅᓕᔨᑦᑎᒍᑦ ᔩᓱᓯ ᙭ᔅᑑᓯᒃᑯᑦ ᐊᑕᓂᑦᑎᒍᑦ, ᑖᓐᓇ ᓂᖅᑐᖅᑕᐅᓂᕐᖕᒥᒃ ᐱᓕ, ᐅᐱᒋᔭᐅᓂᕐᖕᒥᒃ, ᐊᖓᔪᖅᑲᐅᓂᕐᖕᒥᒃ, ᐱᔪᓐᓇᕐᖕᓂᕐᖕᒥᒡᓗ, ᓲᖅᓗ ᐱᒋᐊᕐᖕᓂᕐᖕᒥᑦ ᑍᒤᓚᐅᕐᖕᒪᑦ ᑍᒤᒻᒪᓗ ᒫᓐᓇ ᑍᒤᖏᓐᓇᕐᖕᓂᐊᕐᖕᒪᓪᓗ ᐃᓱᖃᖏᑦᑐᒧᑦ. ᐋᒦᓐ.
