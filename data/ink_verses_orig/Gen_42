1ᔧᑯᓕ ᑐᓴᕋᒥ ᐃᑦᔨᑉᑎᒥ ᓂᐊᖂᔭᒃᓴᖅᑕᖃᕐᖕᓂᖓᓂᒃ, ᐃᕐᖕᓂᕐᖕᒥᓄᑦ ᐅᖃᖅᐳᖅ, “ᓱᖕᒪᑦ ᐃᓕᑦᓯᓐᓄᑦ ᑕᑯᓐᓇᖃᑦᑕᐅᑎᑐᐃᓐᓇᖅᐱᓰ?” 
2ᐅᖃᐅᑎᒃᑲᓂᖅᐰᑦ, “ᑕᑯᒋᑦ, ᑐᓴᖅᓯᒪᕗᖓ ᐃᑦᔨᑉᑎᒥᒎᖅ ᓂᐊᖂᔭᒃᓴᖅᑕᖃᕐᖕᒪᑦ; ᑕᐅᓄᖓ ᐂᓚᐅᕆᑦᓯ ᓂᐅᕕᕆᐊᖅᓗᓯ ᓂᐊᖂᔭᒃᓴᒥᒃ ᓂᕿᒃᓴᑦᑎᓐᓂᒃ, ᐱᖅᓕᕐᖕᓂᕐᖕᒧᑦ ᑐᖁᖁᓇᑕ.” 
3ᑕᕝᕙ ᔫᓯᐱᐅᑉ ᐊᖓᔪᖏᑦ ᖁᓕᑦ ᑕᐅᓄᓐᖓᓕᖅᐳᑦ ᓂᐅᕕᕆᐊᖅᓗᑎᒃ ᓂᐊᖂᔭᒃᓴᒥᒃ ᐃᑦᔨᑉᑎᒥᑦ. 
4ᔧᑰᓪᓕ ᐱᑦᔭᒥᓂ ᔫᓯᐱᐅᑉ ᓄᑲᖓ ᐃᓚᐅᖁᓚᐅᓐᖏᓛ ᐊᖓᔪᖏᓐᓄᑦ, ᓯᕘᕋᓪᓗᓂ ᑖᓐᓇ ᖃᓄᐃᓐᓇᖅᑐᒧᑦ ᑎᑭᑕᐅᓂᐊᕋᓱᒋᓪᓗᒍ.
5ᑕᕝᕙ ᐄᓴᕅᓕᐅᑉ ᐃᕐᖕᓂᖏᑦ ᓂᐅᕕᕆᐊᖅᑐᓄᑦ ᐃᓚᒋᔭᐅᓚᐅᖅᐳᑦ, ᐃᓄᖕᓄᑦ ᐊᓯᒥᖕᓄᑦ ᓂᐅᕕᕆᐊᖅᑐᓄᑦ, ᓄᓇ ᑬᓇᓂᒥ ᑳᖕᓇᖅᑐᖅᔪᐊᕐᖕᒧᑦ ᑎᑭᑕᐅᓚᐅᕐᖕᒥᖕᒪᑦ. 
6ᔫᓯᐱᓕ ᓄᓇᒥ ᐊᐅᓚᑦᓯᔨᐅᒐᒥ; ᓄᓇᓂᑦ ᓂᐅᕕᕆᐊᖅᑐᓕᒫᓄᑦ ᓂᐅᕕᖅᕕᐅᖃᑦᑕᓚᐅᖅᐳᖅ. ᔫᓯᐱᐅᓪᓗ ᐊᖓᔪᖏᑦ ᑎᑭᑉᐳᑦ, ᑖᑦᓱᒪᓗ ᓵᖓᓄᑦ ᐅᑯᕗᑦ ᖃᐅᖏᑦ ᓄᓇᒧᑦ ᐊᒃᑐᖅᓗᑎᒃ. 
7ᔫᓯᐱᐅᓪᓕ ᐊᖓᔪᓂ ᑕᑯᒐᒥᒋᑦ, ᐃᓕᑕᕆᕔᑦ, ᖃᐅᔨᒪᓐᖏᑕᒥᑐᓪᓕ ᐱᓂᐊᖅᕕᒋᕔᑦ ᓂᑲᒋᓇᒋᓪᓗ ᐅᖃᖅᕕᒋᕔᑦ. ᐅᖃᖅᓗᓂ, “ᓇᑭᓐᖔᖅᓯᒪᕕᓰ?”
8ᔫᓯᐱᐅᑉ ᐊᖓᔪᓂ ᐃᓕᑕᕆᒐᓗᐊᕐᖕᒪᒋᑦ, ᑖᒃᑯᐊᓕ ᐃᓕᑕᖅᓯᓚᐅᓐᖏᓚᑦ ᑖᑦᓱᒥᖓ. 
9ᔫᓯᐱᓕ ᐃᖅᑬᕗᖅ ᓯᓐᓇᒃᑑᒪᓂᕆᓚᐅᖅᓯᒪᔭᒥᓂᒃ ᑖᒃᑯᐊ ᐱᓪᓗᒋᑦ; ᐅᖃᐅᑎᓪᓗᒋᓪᓗ, “ᐃᔨᕋᖅᑐᖅᓗᓯ ᖃᐅᔨᓴᕆᐊᖅᓯᒪᕗᓯ; ᓄᓇ ᓇᐅᒃᑯᑦ ᓵᓚᒋᔭᒃᓴᐅᖕᒪᖔᑦ ᖃᐅᔨᔪᒪᓪᓗᓯ.”
10ᑖᒃᑯᐊ ᐅᖃᐅᑎᕚᑦ, “ᐊᖓᔪᖅᑳᖅ ᑍᒤᓐᖏᓚᒍᑦ, ᐃᓕᖕᓄᑦ ᐱᔨᐅᕗᒍᑦ ᓂᕿᒃᓴᓂᒃ ᓂᐅᕕᕆᐊᑐᐃᓐᓇᖅᐳᒍᑦ. 
11ᐊᖑᒻᒧᑦ ᐊᑕᐅᓯᕐᖕᒧᑦ ᑕᒪᑦᑕ ᐃᕐᖕᓂᕆᔭᐅᕗᒍᑦ; ᓴᒡᓗᕿᑦᓯᔨᐅᓇᑕ, ᐃᓕᖕᓄᑦ ᐱᔨᐅᕗᒍᑦ ᓄᓇᒥᒃ ᖃᐅᔨᓴᖅᑎᐅᓐᖏᓚᒍᑦ ᐃᔨᕋᖅᑐᕐᖕᓂᒃᑯᑦ.”
12ᑖᑦᓱᒪ ᐅᖃᐅᑎᕔᑦ, “ᑍᒤᓐᖏᓚᖅ, ᓄᓇ ᓇᐅᒃᑯᑦ ᓵᓚᒋᔭᒃᓴᐅᖕᒪᖔᑦ ᑕᑯᔭᖅᑐᖅᐸᓯ.”
13ᑖᒃᑯᐊ ᐅᖃᖅᐳᑦ, “ᐃᓕᖕᓄᑦ ᐱᔨᐅᕗᒍᑦ, ᓄᑲᕇᖑᓪᓗᑕ 12-ᕗᒍᑦ, ᐊᖑᒻᒧᑦ ᐊᑕᐅᓯᕐᖕᒧᑦ ᐃᕐᖕᓂᕆᔭᐅᓪᓗᑕ ᑬᓇᓂᒥ ᓄᓇᒥ; ᑕᑯᒋᑦ ᓄᑲᖅᓯᖅᐹᕗᑦ ᐅᓪᓗᒥ ᐊᑖᑕᑦᑎᓐᓃᑉᐳᖅ, ᐊᑕᐅᓯᖅ ᐱᑕᖃᕈᓐᓃᖅᐳᖅ.”
14ᔫᓯᐱᐅᓪᓕ ᐅᖃᐅᑎᕔᑦ, “ᓲᖅᓗ ᐅᖃᐅᑎᖅᑲᐅᒐᑦᓯ ᓱᓕᕗᑦ, ᐅᖃᖅᑲᐅᒐᒪ, ‘ᓄᓇᒥᒃ ᐃᔨᕋᖅᑐᖅᓗᓯ ᖃᐅᔨᓴᕆᐊᖅᓯᒪᕗᓯ!’ 
15ᑍᒤᒻᒪᑦ ᐃᒫᒃ ᖃᐅᔨᓴᖅᑕᐅᓂᐊᖅᐳᓯ: ᐰᕈ ᐃᓅᖕᒪᑦ, ᑕᒫᓐᖓᑦ ᐊᐅᓪᓚᕐᖕᓂᐊᓐᖏᓚᓯ ᓄᑲᖅᓯᖅᐹᕆᔭᓯ ᑕᒪᐅᓐᖓ ᑎᑭᑎᑕᐅᖅᑳᖅᑎᓐᓇᒍ. 
16ᐃᓚᓯ ᐊᑕᐅᓯᖅ ᑎᓕᓚᐅᖅᓯᐅᒃ, ᓄᑲᖅᓯᖅᐹᑦᓯᓐᓂᒃ ᐂᒃᓯᖁᓪᓗᒍ, ᐃᓕᑦᓯᓕ ᐅᕙᓂ ᑎᒍᔭᐅᓯᒪᕕᖕᒦᖕᓂᐊᖅᐳᓯ, ᐅᖃᐅᓯᓯ ᓱᓕᖕᒪᖔᑕ ᖃᐅᔨᓴᖅᑕᐅᓂᖏᓐᓂ, ᓱᓕᓂᖃᕐᖕᒪᖔᑦᓯ; ᑍᒤᖏᑉᐸᓪᓕ, ᐰᕈ ᐃᓅᖕᒪᑦ, ᖁᓚᕐᖕᓇᖏᑦᑐᒥᒃ ᓄᓇᒥᒃ ᐃᔨᕋᖅᑐᖅᓗᓯ ᖃᐅᔨᓴᕆᐊᖅᓯᒪᕗᓯ.” 
17ᑕᕝᕙ ᑲᑎᓐᖓᓪᓗᑎᒃ ᑎᒍᔭᐅᓯᒪᕕᖕᒧᐊᖅᑎᑉᐰᑦ ᐅᓪᓗᓂᒃ ᐱᖓᓱᓂᒃ.
18ᐅᓪᓗᐃᑦ ᐱᖓᔪᖓᓐᓂ ᔫᓯᐱᐅᑉ ᐅᖃᐅᑎᕔᑦ, “ᐃᓅᔪᒪᒍᑦᓯ ᐃᒤᓕᐅᖅᑐᒃᓴᐅᕗᓯ, ᒎᑎ ᓯᕘᕋᒋᒐᒃᑯ: 
19ᓴᒡᓗᕿᑦᓯᔨᐅᓐᖏᒍᑦᓯ, ᖃᑕᓐᖑᑎᑦᓯ ᐃᓚᖓᑦ ᐊᑕᐅᓯᖅ ᐅᕙᓂ ᑎᒍᔭᐅᓯᒪᓚᐅᖅᓕ ᐃᓂᒋᔭᑦᓯᓐᓂ, ᐃᓕᑦᓯ ᑕᒪᑦᓯ ᐊᐅᓪᓚᖅᑎᓪᓗᓯ ᓂᐊᖂᔭᒃᓴᓂᒃ ᓇᒃᓴᖅᓗᓯ ᐃᒡᓗᒥᐅᖃᑎᓯᓐᓄᑦ ᑳᖕᓇᖅᑐᖅᔪᐊᖅ ᐱᑦᔪᑎᒋᓪᓗᒍ, 
20ᓄᑲᖅᓯᖅᐹᓯᓗ ᐅᕙᓐᓄᑦ ᕾᑎᑕᒃᓴᕆᕙᓯ; ᐅᖃᐅᓯᓯ ᑕᕝᕙ ᐅᒃᐱᕆᓕᕐᖕᓂᐊᖅᐸᒃᑲ, ᑐᖁᑕᐅᓂᐊᕋᓯᓗ.”
21ᑕᕝᕙ ᐃᒻᒥᖕᓄᑦ ᐅᖃᖃᑦᑕᐅᑎᓕᖅᐳᑦ, “ᑕᒃᑰᒡᓕ ᑕᒪᑐᒧᖓ ᐸᓯᔭᒃᓴᐅᕗᒍᑦ ᓄᑲᕆᓚᐅᖅᑕᕗᑦ ᐱᑦᔪᑎᒋᓪᓗᒍ, ᑕᑯᓐᓇᓚᐅᕋᑦᑎᒍ ᐅᕙᑦᑎᓐᓄᑦ ᐃᑲᔪᖅᑕᐅᔪᒪᓪᓚᕆᒃᑎᓪᓗᒍ ᓈᓚᓚᐅᓐᖏᓐᓇᑦᑎᒍ, ᑍᒤᒻᒪᑦ ᑕᕝᕙ ᑕᒪᑐᒧᖓ ᐊᒃᓱᕈᖅᑎᑕᐅᓂᕐᖕᒧᑦ ᑎᑭᑕᐅᕗᒍᑦ.”
22ᕉᐱᓂᐅᑉ ᐅᖃᐅᑎᕔᑦ, “ᐅᖃᐅᑎᓚᐅᖅᓯᒪᓐᖏᓚᑦᓰ ᐊᔪᖅᑐᓕᖁᓇᓯ ᓄᑲᑉᐱᐊᒧᑦ? ᐃᓕᑦᓯᓕ ᓈᓚᒍᒪᓚᐅᓐᖏᓚᓯ, ᑕᕝᕙ ᑖᑦᓱᒪ ᐊᐅᖓᓄᑦ ᐊᑭᓂᐊᖅᑕᐅᓕᖅᐳᒍᑦ.” 
23ᖃᐅᔨᒪᓚᐅᓐᖏᓚᓪᓕ ᔫᓯᐱᒧᑦ ᑐᑭᓯᔭᐅᖕᒪᖔᕐᖕᒥᒃ, ᑖᒃᑯᐊ ᐅᖃᓪᓚᖃᑦᑕᐅᑎᓕᕌᖓᒥ ᑐᓵᔨᖃᖃᑦᑕᕋᒥᒃ. 
24ᔫᓯᐱᓕ ᑖᒃᑯᓇᓐᖓᑦ ᕿᒪᕉᑎᓪᓗᓂ ᕿᐊᕗᖅ; ᐅᑎᖅᕕᒋᒐᒥᒋᓪᓗ ᐅᖃᓪᓚᒡᕕᒋᕔᑦ. ᓯᒥᐅᓂᓕ ᑖᒃᑯᓇᓐᖓᑦ ᑎᒍᓪᓗᒍ ᕿᓚᒃᓱᖅᐹ ᑕᑯᓐᓇᖅᑎᓪᓗᒋᑦ.
25ᔫᓯᐱᓗ ᑎᓕᓯᕗᖅ ᐃᒃᐱᐊᖅᔪᖁᑎᖏᑦ ᐃᓗᓪᓕᖅᓱᖅᑕᐅᖁᓪᓗᒋᑦ ᓂᐊᖂᔭᒃᓴᓂᒃ, ᑮᓇᐅᔧᓪᓗ ᐊᑭᓕᐅᑎᖏᑦ ᐃᒃᐱᐊᖅᔪᖁᑎᖏᓐᓄᑦ ᐊᑐᓂᑦ ᐴᖃᓯᐅᑦᔭᐅᖁᕔᑦ, ᐃᖏᕐᕋᑎᓪᓗᒋᓪᓗ ᑕᖁᐊᒃᓴᖏᓐᓂᒃ ᓇᒃᓴᖅᑎᑕᐅᖁᕔᑦ. ᑕᕝᕙ ᑍᒤᓕᐅᖅᕕᐅᓚᐅᖅᐳᑦ. 
26ᑕᕝᕙ ᓯᐅᑎᖅᑯᖅᑐᔪᖁᑎᒥᖕᓂᒃ ᓇᖕᒥᖅᓱᐃᕗᑦ ᓂᐊᖂᔭᒃᓴᖅᑖᒥᖕᓂᒃ, ᐊᐅᓪᓚᖅᓗᑎᒡᓗ. 
27ᐃᓚᖓᓪᓕ ᓯᓂᒃᑕᕐᖕᓂᐊᓕᕋᒥᒃ ᐃᒃᐱᐊᖅᔪᖁᑎᒥᓂᒃ ᕿᓚᕈᑦᔮᖅᓯᕗᖅ ᓯᐅᑎᖅᑯᖅᑐᔪᖁᑎᒥᓂᒃ ᓂᕆᑎᑦᓯᔪᒪᓪᓗᓂ, ᑕᑯᓪᓗᓂᓗ ᑮᓇᐅᔭᒥᓂᒃ ᐊᑭᓕᐅᑎᒋᓚᐅᖅᑕᒥᓂᒃ ᐃᒃᐱᐊᖅᔪᖁᑎᖓᑕ ᐹᖓᓃᑦᑐᓂᒃ; 
28ᐃᓚᒥᓄᓪᓗ ᐅᖃᖅᐳᖅ, “ᑮᓇᐅᔭᒃᑲ ᐅᑎᖅᑎᑕᐅᓐᓂᖅᐳᑦ; ᑕᑯᒋᑦ ᐃᒃᐱᐊᖅᔪᖁᑎᒪ ᐹᖓᓃᑉᐳᑦ!” ᑕᕝᕙ ᑲᑉᐱᐊᓱᓕᖅᐳᑦ ᖁᐊᖅᓵᖓᓕᖅᓗᑎᒡᓗ, ᓴᔪᓕᖅᓗᑎᒡᓗ ᐃᒻᒥᖕᓄᑦ ᐅᖃᖃᑦᑕᐅᑎᓕᖅᐳᑦ, ᐅᖃᖅᓗᑎᒃ, “ᒎᑏᓐᓇ ᖃᓄᐃᓕᐅᓕᖅᑐᖅ ᐅᕙᑦᑎᓐᓄᑦ?”
29ᔧᑯᒧᓪᓕ ᐊᑖᑕᒥᖕᓄᑦ ᑎᑭᓐᓇᒥᒃ ᑬᓇᓂᒧᑦ, ᐅᓂᒃᑳᖅᕕᒋᕚᑦ ᑕᒤᓐᓂᒃ ᖃᓄᐃᓕᐅᖅᑕᐅᓂᕆᔭᒥᖕᓂᒃ, ᐅᖃᖅᓗᑎᒃ, 
30“ᐊᖑᑎᐅᑉ, ᓄᓇᒥ ᐊᖓᔪᖅᑳᖑᔫᑉ, ᐃᓕᕋᓇᖅᑐᒥᒃ ᐅᖃᓪᓚᒡᕕᒋᓚᐅᖅᐹᑎᒍᑦ, ᓄᓇᒥᒃ ᐃᔨᕋᖅᑐᖅᓗᑕ ᖃᐅᔨᓴᖅᑎᐅᓂᕋᓚᐅᖅᐹᑎᒍᑦ. 
31ᐅᖃᐅᑎᓚᐅᖅᐸᕗᓪᓕ, ‘ᓴᒡᓗᕿᑦᓯᔨᐅᖏᓐᓂᕋᖅᓱᑕ, ᓄᓇᒥᒡᓗ ᐃᔨᕋᖅᑐᖅᓗᑕ ᖃᐅᔨᓴᕆᐊᖅᓯᒪᖏᓐᓂᕋᖅᓱᑕ; 
32ᖃᑕᓐᖑᑎᒌᖑᓪᓗᑕ 12-ᕗᒍᑦ, ᐊᑕᐅᓯᕐᖕᒥᒃ ᐊᑖᑕᖃᖅᓗᑕ; ᐊᑕᐅᓯᖅᓕ ᐱᑕᖃᕈᓐᓃᖅᐳᖅ, ᓄᑲᖅᓯᖅᐹᕗᓪᓕ ᐅᓪᓗᒥ ᐊᑖᑕᒥᓃᑉᐳᖅ ᓄᓇᒥ ᑬᓇᓂᒥ.’ 
33ᑕᕝᕙ ᐊᖑᑎᐅᑉ, ᓄᓇᒥ ᐊᖓᔪᖅᑳᖑᔫᑉ, ᐅᖃᐅᑎᓚᐅᖅᐹᑎᒍᑦ, ‘ᑕᒪᑐᒧᖓ ᖃᐅᔨᓴᕐᖕᓂᐊᖅᐸᑦᓯ ᓴᒡᓗᕿᑦᓯᔨᐅᖏᒻᒪᖔᑦᓯ: ᖃᑕᓐᖑᑎᑦᓯ ᐃᓚᖓᑦ ᐊᑕᐅᓯᖅ ᕿᒪᓚᐅᖅᓯᐅᒃ ᐅᕙᓐᓄᑦ, ᓂᐊᖂᔭᒃᓴᓂᒃ ᐃᒡᓗᒥᐅᖃᑎᓯᓐᓄᑦ ᓇᒃᓴᖅᓗᓯ ᑳᖕᓇᖅᑐᖅᔪᐊᖅ ᐱᑦᔪᑎᒋᓪᓗᒍ, ᐊᐅᓪᓚᓕᕆᑦᓯ. 
34ᓄᑲᓯ ᓄᑲᖅᓯᖅᐹᖅ ᐅᕙᓐᓄᑦ ᕾᑎᓯᐅᒃ; ᑕᕝᕙ ᖃᐅᔨᓂᐊᖅᐳᖓ ᓄᓇᒥᒃ ᐃᔨᕋᖅᑐᖅᓗᓯ ᖃᐅᔨᓴᖅᑎᐅᖏᓐᓂᑦᓯᓐᓂ ᓴᒡᓗᕿᑦᓯᔨᐅᖏᓐᓂᑦᓯᓐᓂᒡᓗ, ᖃᑕᓐᖑᑎᓯᓗ ᐃᓕᑦᓯᓐᓄᑦ ᑐᓂᓂᐊᖅᐸᕋ, ᑕᕝᕙ ᓂᐅᕕᕈᓐᓇᖅᓯᓂᐊᖅᐳᓯ ᑕᕝᕙᓐᖓᑦ ᓄᓇᒥᑦ.’”
35ᐃᒃᐱᐊᖅᔪᖁᑎᒥᖕᓂᒡᓗ ᓈᕕᑎᕆᒐᒥᒃ, ᑕᑯᒋᑦ, ᐊᖑᑏᑦ ᑕᒪᕐᖕᒥᒃ ᐊᑐᓂᑦ ᑮᓇᐅᔭᖏᑦ ᐴᖅᓯᒪᓪᓗᑎᒃ ᐃᒃᐱᐊᖅᔪᖁᑎᖓᓃᑦᑐᑦ ᓇᓂᕔᑦ; ᑖᒃᑯᐊᓕ ᐊᑖᑕᖓᓪᓗ ᑮᓇᐅᔭᓂᒃ ᐴᖅᓯᒪᔪᓂᒃ ᑕᑯᒐᒥᒃ, ᑲᑉᐱᐊᓱᓕᖅᐳᑦ. 
36ᑕᕝᕙ ᐊᑖᑕᖓᑦᑕ ᔧᑰᑉ ᐅᖃᐅᑎᕔᑦ, “ᐃᓕᑦᓯ ᐃᓚᓐᖓᖅᑎᓯᒪᕙᑦᓯᓐᖓ ᕿᑐᕐᖓᓐᓄᑦ: ᔫᓯᐱ ᐱᑕᖃᕈᓐᓃᖅᐳᖅ, ᓯᒥᐅᓂᓗ ᐱᑕᖃᕈᓐᓃᕆᕗᖅ, ᑕᕝᕙ ᐱᑦᔭᒥᓂ ᓇᒃᓴᕈᒪᓕᕆᕙᓯ; ᑕᒪᒃᑯᐊ ᑕᒪᕐᖕᒥᒃ ᐅᕙᓐᓄᑦ ᕿᒃᓵᖕᓇᖅᑐᖅᔪᐊᖑᕗᑦ.”
37ᑕᕝᕙ ᕉᐱᓂ ᐅᖃᖅᐳᖅ ᐊᑖᑕᒥᓄᑦ, “ᐃᕐᖕᓃᒃᑲᒃ ᒪᕐᕉᒃ ᑐᖁᓐᓂᐊᖅᐹᒃᑭᒃ ᑖᓐᓇ ᐃᓕᖕᓄᑦ ᐅᑎᖅᑎᖏᒃᑯᒃᑯ; ᐅᕙᓐᓄᑦ ᐱᓯᒪᔭᐅᑎᓚᐅᕈᒃ ᓵᑕᒃᓴᐅᑦᔪᑎᒋᓂᐊᖅᐸᕋ, ᐃᓕᖕᓄᑦ ᐅᑎᖅᑎᓛᖅᐸᕋ.”
38ᑖᓐᓇᓕ ᐅᖃᖅᐳᖅ, “ᐃᕐᖕᓂᕋ ᐃᓕᑦᓯᓐᓄᑦ ᐊᐅᓪᓚᖃᑕᐅᓂᐊᓐᖏᓚᖅ, ᑖᑦᓱᒪ ᐊᖓᔪᐊ ᑐᖁᖓᓕᕐᖕᒪᑦ, ᑖᓐᓇᓗ ᐊᒥᐊᒃᑯᑑᓕᖅᐳᖅ. ᐊᖅᑯᑎᑦᓯᓐᓂ ᑖᓐᓇ ᖃᓄᐃᓐᓇᖅᑐᒧᑦ ᑎᑭᑕᐅᒐᔭᖅᐸᑦ, ᑕᕝᕙ ᓄᔭᒃᑲ ᖃᑯᖅᑍᑦ ᕿᒃᓵᒃᑎᑕᐅᓗᐊᕐᖕᓂᕐᖕᒧᑦ ᐅᒋᐊᖅᑕᐅᓗᖓ ᐃᓕᔭᐅᔪᒫᖅᐳᖓ ᐃᓗᕕᖃᖅᕕᖕᒧᑦ.”
