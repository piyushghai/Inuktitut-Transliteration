1ᑕᒪᑐᒪ ᑭᖑᓂᐊᒍᑦ ᐱᓕᔅᑍᓂᒥᐅᑦ ᐅᓇᑕᖅᑐᒃᓴᖏᑦ ᑲᑎᓚᐅᖅᐳᑦ, ᐅᓇᑕᕆᐊᕈᒪᓪᓗᑎᒃ ᐄᓴᕅᓕᒥᐅᓂᒃ, ᐊᑭᔅᓗ ᐅᖃᖅᐳᖅ ᑍᕕᑎᒧᑦ, “ᖃᐅᔨᒪᔪᒃᓴᐅᕗᑎᑦ ᐃᓄᖁᑎᑎᓪᓗ ᐅᕙᓐᓂᒃ ᐅᓇᑕᕆᐊᖃᑎᖃᖅᑐᒃᓴᐅᒐᑦᓯ.”
2ᑍᕕᑎ ᑭᐅᕗᖅ, “ᐃᓛᒃ ᐱᔨᒋᕙᕐᖕᒪ, ᖃᐅᔨᓂᐊᖅᐳᑎᑦ ᐱᔩᑦ ᖃᓄᐃᓕᐅᕈᓐᓇᕐᖕᓂᖓᓂᒃ.”
3ᑍᑦᓱᒪᓂ ᓴᒧᐃᓕ ᑐᖁᖓᓕᓚᐅᕐᖕᒪᑦ, ᐄᓴᕅᓕᒥᐅᓕᒫᓪᓗ ᕿᒃᓵᐅᑎᒋᓚᐅᖅᐹᑦ ᐃᓗᕕᓚᐅᖅᐹᓪᓗ ᓄᓇᖓᓂ ᕌᒪᒥ. ᓴᐅᓕᐅᓪᓗ ᓯᕗᓂᕐᖕᒥᒃ ᖃᐅᔨᓇᓱᐊᖅᑏᑦ ᐊᖓᒃᑰᓇᓱᐊᖅᑏᓪᓗ ᐊᐅᓪᓚᖅᑎᓚᐅᖅᓯᒪᕔᑦ ᐄᓴᕅᓕᒥᑦ.
4ᐱᓕᔅᑍᓂᒥᐅᑦ ᐅᓇᑕᖅᑐᒃᓴᖏᑦ ᑲᑎᓚᐅᖅᐳᑦ ᑕᖕᒫᖅᓗᑎᒡᓗ ᓄᓇᓖᑦ ᓲᓂᒥᐅᑦ ᓴᓂᐊᓄᑦ; ᓴᐅᓕᐅᓪᓗ ᐄᓴᕅᓕᒥᐅᑦ ᑲᑎᖁᓚᐅᖅᐰᑦ, ᑕᖕᒫᖅᓗᑎᒡᓗ ᖃᖅᑲᒥ ᒋᐅᓪᐳᐊᒥ. 
5ᓴᐅᓕᓕ ᐱᓕᔅᑍᓂᒥᐅᑦ ᐅᓇᑕᖅᑐᒃᓴᖏᓐᓂᒃ ᑕᑯᒐᒥ, ᑲᑉᐱᐊᓱᓕᖅᐳᖅ, ᐆᒻᒪᑎᒥᒍᓪᓗ ᐊᖏᔪᒥᒃ ᓴᔪᓕᖅᓗᓂ. 
6ᑍᒤᒻᒪᑦ ᓴᐅᓕ ᐊᑕᓂᕐᖕᒥᒃ ᐊᐱᕆᓚᐅᖅᐳᖅ ᓱᔪᒃᓴᐅᖕᒪᖔᕐᖕᒥ, ᐊᑕᓂᐅᓪᓕ ᑭᐅᓚᐅᓐᖏᓛ, ᓯᓐᓇᒃᑐᕐᖕᓂᒃᑯᑦ, ᓇᓚᐅᑦᓵᕈᑎᒃᑯᓪᓘᓐᓃᑦ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑎᒍᓪᓘᓐᓃᑦ. 
7ᑕᕝᕙ ᓴᐅᓕ ᑎᓕᓯᕗᖅ ᐱᔨᒥᓂᒃ, “ᕿᓂᓚᐅᕆᑦᓯ ᐊᕐᖕᓇᒥᒃ ᐊᖓᒃᑰᓇᓱᐊᖅᑎᒥᒃ, ᐅᐸᖕᓂᐊᕋᒃᑯ ᖃᐅᔨᓇᓱᐊᖅᕕᒋᔭᖅᑐᖅᓗᒍ.”
8ᑕᕝᕙ ᓴᐅᓕ ᐃᒻᒥᓂᒃ ᐃᓕᑕᕐᖕᓇᕈᓐᓃᖅᑎᓚᐅᖅᐳᖅ, ᐊᓐᓄᕌᓂᒡᓗ ᐊᓯᖏᓐᓂᒃ ᐊᑎᓪᓗᓂ, ᑖᖅᓯᖕᒪᓪᓗ ᒪᕐᕉᖕᓂᒃ ᐂᑉᐸᖃᖅᓗᓂ ᐊᕐᖕᓇᒧᑦ ᐂᕗᑦ, ᐅᖃᐅᑎᕚᓗ, “ᐊᓂᕐᖕᓃᑦ ᐊᐱᖅᓱᓚᐅᒃᑭᑦ ᐱᑦᔪᑎᒋᓗᖓ, ᕾᖁᔨᓗᑎᓪᓗ ᐊᖑᑎᐅᑉ ᐊᑎᖓᓂᒃ ᓇᓪᓕᐊᓐᓂᑐᐃᓐᓇᖅ ᑍᔭᓐᓂᒃ.”
9ᐊᕐᖕᓇᐅᑉ ᑭᐅᕚ, “ᖃᐅᔨᒪᑦᓯᐊᖅᐳᑎᑦ ᐊᖓᔪᖅᑳᖅᔪᐊᑉ ᓴᐅᓕᐅᑉ ᐱᓂᐊᕐᖕᓂᕆᓚᐅᖅᑕᖓᓂᒃ, ᐊᐅᓪᓚᖁᓚᐅᕐᖕᒪᒋᑦ ᐄᓴᕅᓕᒥᑦ ᓯᕗᓂᕐᖕᒥ ᖃᐅᔨᓇᓱᐊᖅᑏᑦ ᐊᖓᒃᑰᓇᓱᐊᖅᑏᓪᓗ. ᖃᓄᐃᒻᒪᓕ ᑕᕝᕙ ᐱᕕᒃᓮᕈᑎᓇᓱᐊᓕᖅᐱᖔ ᑐᖁᑕᐅᑎᑦᓱᒪᓪᓗᖔ?”
10ᓴᐅᓕᓕ ᐊᖏᒻᒪᕆᒃᐳᖅ ᓯᖁᒥᓐᓂᐊᖏᑕᒥᓂᒃ ᐊᑕᓂᐅᑉ ᓵᖓᓂ, ᐅᖃᖅᓗᓂᓗ, “ᐊᑕᓂᖅ ᐆᒪᖕᒪᑦ, ᐊᖏᒻᒪᕆᒃᐳᖓ ᓱᒋᐊᖅᑕᐅᓂᐊᓐᖏᓚᑎᑦ ᑕᒪᑐᒥᖓ ᐱᓇᓱᐊᕐᖕᓂᕐᖕᓂᒃ.”
11ᑕᕝᕙ ᐊᕐᖕᓇᐅᑉ ᐅᖃᐅᑎᕚ, “ᑭᓇᒦᒃ ᕾᖁᔨᕖᑦ?”
12ᐊᕐᖕᓇᐅᓪᓕ ᓴᒧᐃᓕ ᑕᑯᒐᒥᐅᒃ, ᓂᓪᓕᖅᐳᖅ ᕾᒐᓛᖅᓱᓂ; ᓴᐅᓕᒧᓪᓗ ᐅᖃᖅᓗᓂ, “ᓱᖕᒪᑦ ᓯᓔᕐᕆᕕᖔ? ᓴᐅᓕᐅᕗᑎᑦ.”
13ᐊᖓᔪᖅᑳᖅᔪᐊᑉ ᐅᖃᐅᑎᕚ, “ᑲᑉᐱᐊᓱᖏᓪᓗᑎᑦ; ᓱᓇᒦᒃ ᑕᑯᕖᑦ?”
14ᓴᐅᓕ ᐊᐱᕆᕗᖅ, “ᖃᓅᖅ ᑕᐅᑦᑐᖃᖅᐹ?”
15ᑕᕝᕙ ᓴᒧᐃᓕ ᐅᖃᖅᐳᖅ ᓴᐅᓕᒧᑦ, “ᓱᖕᒫᑦ ᐸᒃᕕᓵᖅᐱᖔ ᕾᖁᓪᓗᖓ ᒪᑭᑎᓐᓇᕕᖓ?”
16ᓴᒧᐃᓕᓗ ᐅᖃᖅᐳᖅ, “ᓱᖕᒪᓪᓕ ᐊᐱᕆᕕᖔ, ᐊᑕᓂᕐᖕᒧᑦ ᕿᒪᒃᑕᐅᓯᒪᓕᕋᕕᑦ ᐊᑭᕋᕆᓕᕋᕕᐅᒡᓗ? 
17ᐊᑕᓂᐅᑉ ᐱᓂᐊᖅᕕᒋᓯᒪᕚᑎᑦ ᐅᕙᒃᑯᑦ ᐅᖃᐅᓯᕆᓚᐅᖅᓯᒪᔭᒥᓂᒃ; ᐊᖓᔪᖅᑲᐅᕕᖕᓂᒃ ᐊᖅᓵᓚᐅᖅᐹᑎᑦ, ᑐᓂᓪᓗᒍᓗ ᐃᓅᖃᑎᖕᓄᑦ ᑍᕕᑎᒧᑦ. 
18ᐊᑕᓂᐅᑉ ᓂᐱᖓᓂᒃ ᓈᓚᓚᐅᖏᓐᓇᕕᑦ, ᐊᒪᓕᑬᒥᐅᑦ ᓄᖑᓚᐅᖏᓐᓇᕕᒋᑦ ᐱᖁᑎᖏᓪᓗ ᓂᓐᖓᐅᑎᓯᒪᑎᓪᓗᓂᖏᑦ, ᑍᒤᒻᒪᑦ ᐊᑕᓂᐅᑉ ᐱᓂᐊᖅᕕᒋᓕᖅᐹᑎᑦ ᒫᓐᓇ ᑍᒫᒃ. 
19ᓱᓕᓗ ᐃᕝᕕᑦ ᐄᓴᕅᓕᒥᐅᓪᓗ ᑐᓂᓂᐊᖅᐰᑦ ᐱᓕᔅᑍᓂᒥᐅᓄᑦ; ᖃᐅᒃᐸᓪᓗ ᐃᕐᖕᓂᑎᓪᓗ ᐃᓚᒋᓕᕐᖕᓂᐊᖅᐸᑦᓯᓐᖓ; ᐊᑕᓂᐅᑉ ᐄᓴᕅᓕᒥᐅᑦ ᐅᓇᑕᖅᑐᓴᖏᑦ ᑐᓂᓂᐊᖅᐰᑦ ᐱᓕᔅᑍᓂᒥᐅᓄᑦ.”
20ᑕᕝᕙ ᓴᐅᓕ ᑕᕝᕔᓐᓇᖅ ᐅᕐᕈᕗᖅ ᒪᓂᖅᑲᒧᑦ ᐃᓯᕕᑦᓯᐊᖅᓗᓂ, ᑲᑉᐱᐊᓱᒻᒪᕆᒃᓗᓂ ᓴᒧᐃᓕᐅᑉ ᐅᖃᐅᓯᖏᓐᓂᒃ; ᓴᓐᖐᓕᒻᒪᕆᓚᐅᖅᐳᖅ, ᓂᕆᓚᐅᖏᓐᓇᒥ ᐅᓪᓗᓕᒫᖅ ᐅᓄᐊᓕᒫᖅᓗ. 
21ᐊᕐᖕᓇᐅᓪᓗ ᓴᐅᓕ ᐅᐸᒃᑲᒥᐅᒃ, ᑕᑯᒐᒥᐅᒡᓗ ᑲᑉᐱᐊᓱᓪᓚᕆᖕᓂᖓᓂᒃ, ᐅᖃᐅᑎᕚ, “ᑕᑯᒋᑦ, ᐊᖓᔪᖅᑳᒃ ᐃᓕᖕᓂᒃ ᓈᓚᒃᓱᖓ ᐱᓇᓱᐊᓚᐅᖅᐳᖓ; ᐃᓅᓯᕋ ᖁᔭᓈᖅᓱᒍ ᐱᓇᓱᐊᖅᑕᐅᖁᔭᕐᖕᓂᒃ ᐱᓇᓱᐊᓚᐅᖅᐳᖓ. 
22ᒫᓐᓇᓕ ᑍᒤᒻᒪᑦ ᐱᔨᕕᑦ ᐱᖁᔭᖏᓐᓂᒃ ᐱᓇᓱᐊᓕᕆᑦ; ᓂᕿᓕᐅᕈᑎᓚᐅᖅᓚᒋᑦ; ᓂᕆᓯᒪᓕᕈᕕᑦ ᓄᑭᖃᖅᓗᑎᑦ ᐊᐅᓪᓚᕈᓐᓇᕐᖕᓂᐊᕋᕕᑦ.”
23ᓴᐅᓕᓕ ᐱᔪᒪᓚᐅᓐᖏᓚᖅ, ᐅᖃᖅᓗᓂᓗ, “ᓂᕆᓂᐊᓐᖏᓚᖓ.” ᐱᔨᖏᑕᓕ ᑲᑐᑎᓪᓗᒍ ᐊᕐᖕᓇᐅᓪᓗ ᐊᔪᐃᓐᓇᓚᐅᖅᐹᑦ ᓂᕆᖁᓪᓗᒍ, ᑕᕝᕙ ᐊᖏᓕᓚᐅᖅᐳᖅ ᓈᓚᓕᖅᓗᓂ. ᓄᓇᒥᓪᓗ ᒪᑭᓐᓇᒥ, ᐃᖏᑉᐳᖅ ᐃᒡᓕᕐᖕᒧᑦ. 
24ᐊᕐᖕᓇᖅᓕ ᑐᐊᕕᖅᓗᓂ ᑐᖁᑦᓯᕗᖅ ᐃᒻᒧᒃᓯᐅᒐᐅᑉ ᓄᕐᕋᖓᓂᒃ ᖁᐃᒃᓯᑦᓯᐊᕆᓯᒪᔭᒥᓂᒃ, ᓂᐊᖂᔭᒃᓴᒥᒡᓗ ᐱᒐᒥ ᐃᖑᑦᓯᕗᖅ, ᓂᐊᖂᔭᓕᐅᖅᓗᓂᓗ ᐳᕙᓪᓚᖅᓴᐅᑎᖃᖏᑦᑐᒥᒃ. 
25ᓂᖀᓪᓗ ᓴᐅᓕᐅᑉ ᐱᔨᖏᑕᓗ ᓵᖓᓄᑦ ᐊᑐᐃᓐᓇᕈᖅᐰᑦ; ᑖᒃᑯᐊᓗ ᓂᕆᓚᐅᖅᐳᑦ. ᓂᕆᔭᕇᕋᒥᒃ ᒪᑭᑦᓱᑎᒃ ᐊᐅᓪᓚᖅᐳᑦ ᑕᕝᕙᓂ ᐅᓐᓄᖕᒥ.
