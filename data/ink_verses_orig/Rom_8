1ᑍᒤᒻᒪᑦ ᑕᕝᕙ ᒫᓐᓇ ᐃᒋᑕᒃᓴᐅᔪᖃᕐᖕᓂᐊᕈᓐᓃᖅᐳᖅ ᙭ᔅᑑᓯ ᔩᓱᓯᒦᑦᑐᓂᒃ. 
2᙭ᔅᑑᓯ ᔩᓱᓯᒃᑯᑦ ᐊᓂᕐᖕᓂᐅᑉ ᐃᓅᓯᖃᖅᑎᑦᓯᔫᑉ ᐱᖁᔭᖏᑎᒍᑦ ᕿᓚᕈᑦᔮᖅᑕᐅᒐᒪ ᐊᔪᕐᖕᓂᐅᑉ ᑐᖂᓪᓗ ᐱᖁᔭᖏᓐᓂᑦ. 
3ᒎᑎ ᐱᓂᐊᖅᓯᒪᖕᒪᑦ ᐱᖁᔧᑦ ᐊᔪᖅᑕᖓᓂᒃ, ᑎᒥᐅᑉ ᐃᓕᖅᑯᓯᖓᓄᑦ ᓴᓐᖐᓕᑎᑕᐅᓯᒪᔪᓂᒃ, ᐃᕐᖕᓂᓂ ᓇᖕᒥᓂᓂ ᑎᓕᓚᐅᕐᖕᒪᒍ ᐃᓄᒃ ᐊᔪᕐᖕᓂᓕᒃ ᐊᑦᔨᒋᓕᖅᓗᒍ ᐊᔪᕐᖕᓂᒧᑦ ᑐᓂᕐᕈᑎᒃᓴᐅᖁᓪᓗᒍ, ᑍᒤᒻᒪᑦ ᐃᒋᑕᒃᓴᓐᖑᖅᑎᓚᐅᖅᐹ ᐃᓅᑉ ᐊᔪᕐᖕᓂᖓ. 
4ᐸᓯᔭᒃᓴᐅᔪᓐᓃᖅᑎᑕᐅᓂᖅ ᐱᖁᔧᑦ ᓴᖅᑭᑎᑕᐅᖁᔭᖓᑦ ᓈᒻᒪᒃᓯᑎᑕᐅᖁᓪᓗᒍ ᐅᕙᑦᑎᓐᓂ, ᐃᓅᑉ ᐊᔪᖅᑐᓕᔪᒪᓂᖓᓂᒃ ᓈᓚᖏᓐᓇᑦᑕ ᐊᓂᕐᖕᓂᐅᓪᓕ ᐱᔪᒪᔭᖓᓂᒃ ᓈᓚᒃᐳᒍᑦ. 
5ᑎᒥᐅᑉ ᐱᔪᒪᔭᖓᓂᒃ ᓈᓚᒃᑐᑦ ᐃᓱᒪᖃᕐᖕᒪᑕ ᑎᒥᐅᑉ ᐱᔪᒪᔭᖏᓐᓂᒃ; ᐊᓂᕐᖕᓂᐅᓪᓕ ᐱᔪᒪᔭᖓᓂᒃ ᓈᓚᒃᑐᑦ ᐃᓱᒪᖃᖅᐳᑦ ᐊᓂᕐᖕᓂᐅᑉ ᐱᔪᒪᔭᖏᓐᓂᒃ. 
6ᑎᒥᐅᑉ ᐱᔪᒪᔭᖓᓂᒃ ᓈᓚᖕᓂᖅ ᑐᖁᓐᓇᕐᖕᒪᑦ, ᐊᓂᕐᖕᓂᕐᖕᒥᒡᓕ ᓈᓚᖕᓂᖅ ᐃᓅᓯᐅᕗᖅ ᐃᓱᒫᓗᓇᖅᑐᖃᕋᓂᓗ. 
7ᐃᓱᒪ ᑎᒥᐅᑉ ᐱᔪᒪᔭᖓᓂᒃ ᓈᓚᒃᑐᖅ ᒎᑎᒥᒃ ᐊᑭᕋᖅᑐᕐᖕᒪᑦ; ᐃᒻᒥᓂᒃ ᑐᓂᔪᒪᓐᖏᓚᖅ ᒎᑎᐅᑉ ᐱᖁᔭᖏᓐᓄᑦ; ᐋᕼᐂᓪᓛᒃ ᐊᔪᓪᓚᕆᒃᐳᖅ. 
8ᑎᒥᐅᓪᓗ ᐱᔪᒪᔭᖓᓃᑦᑐᑦ ᒎᑎᒥᒃ ᖁᕕᐊᓱᒃᑎᑦᓯᔪᓐᓇᓐᖏᓚᑦ.
9ᐃᓕᑦᓯᓕ ᑎᒥᐅᑉ ᐱᔪᒪᔭᖓᓃᓐᖏᓚᓯ, ᐊᓂᕐᖕᓂᕐᖕᒦᑉᐳᓯᓕ, ᒎᑎᐅᑉ ᐊᓂᕐᖕᓂᖓ ᐃᓂᖃᖅᐸᑦ ᐃᓕᑦᓯᓐᓂ. ᙭ᔅᑑᓯᐅᑉ ᐊᓂᕐᖕᓂᖓᓂᒃ ᐱᖃᖏᑦᑐᖅ ᑖᑦᓱᒧᖓ ᐱᖁᑎᒋᔭᐅᓐᖏᓚᖅ. 
10᙭ᔅᑑᓯᓕ ᐃᓕᑦᓯᓐᓃᑉᐸᑦ, ᑎᒥᓯ ᑐᖁᖓᒐᓗᐊᖅᐳᖅ ᐊᔪᕐᖕᓂᕐᖕᒥ, ᐊᓂᕐᖕᓂᓯᓕ ᐆᒪᕗᑦ ᐃᓱᐊᖅᑐᓕᓂᖅ ᐱᑦᔪᑎᒋᓪᓗᒍ. 
11ᑖᑦᓱᒪᓕ ᐊᓂᕐᖕᓂᖓᑕ ᔩᓱᓯᒥᒃ ᐆᒻᒪᖅᑎᑦᓯᔫᑉ ᑐᖁᒥᑦ ᐃᓂᒋᒃᐸᓯ, ᙭ᔅᑑᓯ ᔩᓱᓯᒥᒃ ᐆᒻᒪᖅᑎᑦᓯᓚᐅᖅᑑᑉ ᑐᖁᒥᑦ ᑎᒥᓯ ᑐᖁᔪᒃᓮᑦ ᐃᓅᓯᑖᖅᑎᓐᓂᐊᕆᕔᑦ ᑖᑦᓱᒪ ᐊᓂᕐᖕᓂᖓᒍᑦ ᐃᓗᑦᓯᓐᓃᑦᑐᒧᑦ.
12ᑍᒤᒻᒪᑦ ᐅᒃᐱᖅᑑᖃᑎᒃᑲ ᐱᓂᐊᒐᒃᓴᖃᖅᐳᒍᑦ, ᑎᒥᑦᑕ ᐱᔪᒪᔭᖓᓅᖏᑦᑐᖅ, ᑍᒫᒡᓗ ᐃᓅᔪᒪᓂᕐᖕᒨᖏᑦᑐᖅ. 
13ᑎᒥᐅᑉ ᐱᔪᒪᔭᖓ ᒪᓕᒡᓗᒍ ᐃᓄᒎᑦᓯ ᑐᖁᔪᒫᖅᐳᓯ, ᐊᓂᕐᖕᓂᑯᓪᓕ ᑎᒥᐅᑉ ᐱᓂᐊᕐᖕᓂᖏᑦ ᑐᖁᒃᑯᑦᓯᒋᑦ ᐃᓅᔪᒫᖅᐳᓯ. 
14ᒎᑎᐅᑉ ᐊᓂᕐᖕᓂᖓᑕ ᑕᓯᐅᖅᑕᓕᒫᖏᑦ ᒎᑎᐅᑉ ᕿᑐᕐᖓᕆᖕᒪᒋᑦ. 
15ᐊᓂᕐᖕᓂᕐᖕᒥᒃ ᐱᑎᑕᐅᓯᒪᖏᓐᓇᑦᓯ ᑭᒡᒐᐅᑎᑦᓯᔪᒥᒃ ᓯᕘᕋᓂᕐᖕᒧᑦ, ᐊᓂᕐᖕᓂᕐᖕᒥᒡᓕ ᑐᓂᓯᕕᐅᕗᓯ ᒎᑎᒧᑦ ᕿᑐᕐᖓᕆᔭᐅᑎᑦᓯᔪᒥᒃ. ᑖᑦᓱᒨᓇ ᓂᓪᓕᐊᕗᒍᑦ, “ᐋᐸ+ ᐊᑖᑖᒃ!” 
16ᐊᓂᕐᖕᓂᖅ ᓇᖕᒥᓂᖅ ᐊᓂᕐᖕᓂᑦᑎᓐᓄᑦ ᖃᐅᔨᑎᑦᓯᕗᖅ ᒎᑎᒧᑦ ᕿᑐᕐᖓᕆᔭᐅᓂᑦᑎᓐᓂᒃ. 
17ᕿᑐᕐᖓᕆᔭᐅᒍᑦᑕᓗ, ᑭᖑᕐᖑᑦᔨᔪᒃᓴᐅᓕᖅᐳᒍᑦ, ᒎᑎᐅᑉ ᐃᓄᖁᑎᒥᓄᑦ ᑭᖑᕐᖑᑎᔭᒃᓴᐅᑎᑕᖏᓐᓂᒃ ᙭ᔅᑑᓯᓗ ᑭᖑᕐᖑᑦᔨᖃᑎᒋᔪᒫᓕᖅᓗᒍᑦ, ᙭ᔅᑑᓯ ᐅᖁᒤᒃᓴᖃᑎᒋᕙᕗᑦ ᓂᖅᑐᕐᖕᓇᖅᓯᑎᑕᐅᓂᖓᓂᒃᑕᐅᖅ ᐱᖃᑕᐅᔪᒫᖁᓪᓗᑕ.
18ᐃᓱᒪᒋᒐᒃᑯ ᐅᖁᒤᑦᑐᒦᓐᓃᑦ ᒫᓐᓇ ᐊᑐᖅᑕᐅᔪᑦ ᐊᑦᔨᒋᔭᐅᑎᑕᒃᓴᐅᖏᒻᒪᑕ ᓂᖅᑐᕐᖕᓇᖅᑐᖅᔪᐊᒧᑦ ᓴᖅᑭᑎᑕᐅᔪᒫᖅᑐᒧᑦ ᐅᕙᑦᑎᓐᓄᑦ. 
19ᐱᓐᖑᖅᑎᑕᐅᓯᒪᔪᓪᓕ ᐅᑕᖅᑭᕗᑦ ᕿᓚᓈᖅᓗᑎᒃ ᒎᑎᐅᑉ ᕿᑐᕐᖓᖏᑕ ᓇᓗᓁᖅᑕᐅᓂᒃᓴᖏᓐᓂᒃ; 
20ᐱᓐᖑᖅᑎᑕᐅᓯᒪᔪᑦ ᓱᓇᒃᓴᐅᖏᓐᓂᕐᖕᒧᑦ ᑎᑭᑎᑕᐅᓚᐅᕐᖕᒪᑕ, ᓇᖕᒥᓂᖅ ᐱᔪᒪᔭᒥᖕᓄᑦ ᐱᓇᑎᒃ ᑖᑦᓱᒪᓕ ᑍᒤᑎᓚᐅᕐᖕᒪᒋᑦ ᓂᕆᐅᒋᔭᒃᓴᖃᖁᓪᓗᒋᑦ; 
21ᐱᓐᖑᖅᑎᓯᒪᔪᑦ ᕿᓚᕈᑦᔮᖅᑕᐅᔪᒫᕐᖕᒪᑕ ᕿᓚᒃᑕᐅᓯᒪᓂᕐᖕᒥᑦ ᓄᖑᔪᒫᖅᑐᒥᑦ ᐱᑎᑕᐅᓪᓗᑎᒡᓗ ᓂᖅᑐᕐᖕᓇᖅᑐᖅᔪᐊᒧᑦ ᒎᑎᐅᑉ ᕿᑐᕐᖓᖏᑕ ᕿᓚᕈᑦᔮᖅᑕᐅᓯᒪᓂᖓᓂᒃ. 
22ᖃᐅᔨᒪᒐᑦᑕ ᐱᓐᖑᖅᑎᓯᒪᔪᓕᒫᑦ ᐋᓐᓂᐊᖅᑐᑐᑦ ᓂᓪᓕᐊᖃᑦᑕᖅᓯᒪᖕᒪᑕ ᐃᕐᖕᓂᓱᒃᑐᑎᑐᑦ ᒫᓐᓇᒧᑦ ᑎᑭᓪᓗᒍ. 
23ᑖᒃᑯᐊᑐᐊᖑᖏᑦᑐᖅ, ᐅᕙᒍᓪᓕᑦᑕᐅᖅ, ᐊᓂᕐᖕᓂᐅᑉ ᐱᕈᖅᑎᑕᖏᓐᓂᒃ ᓯᕗᓪᓕᕐᖕᓂᒃ ᐱᓯᒪᔪᒍᑦ, ᐋᓐᓂᐊᔪᑐᑦ ᓂᓪᓕᐊᖃᑦᑕᕆᕗᒍᑦ ᐃᓗᑦᑎᒍᑦ ᐅᑕᖅᑭᓪᓗᑕ ᑎᒍᐊᖅᑖᖑᔪᒫᕐᖕᓂᑦᑎᓐᓂᒃ, ᑎᒥᕗᑦ ᐱᐅᓕᔭᐅᓕᖅᐸᑕ. 
24ᓂᕆᐅᖕᓂᕐᖕᒧᑦ ᑕᒪᑐᒧᖓ ᐱᐅᓕᔭᐅᓚᐅᕋᑦᑕ, ᓂᕆᐅᖕᓂᖅᓕ ᑕᑯᓐᓈᖅᑕᒥᒃ ᓂᕆᐅᖕᓂᐅᖏᒻᒪᑦ. ᑭᓇᓕ ᑕᑯᓐᓇᖅᑕᒥᓂᒃ ᓂᕆᐅᒍᓐᓇᖅᐹ? 
25ᓂᕆᐅᒃᑯᑦᑕᓕ ᑕᑯᓐᓇᓐᖏᑕᑦᑎᓐᓂᒃ, ᕿᓄᐃᓵᖅᓗᑕ ᑕᕝᕙ ᐅᑕᖅᑭᕙᕗᑦ.
26ᑍᒫᒃᑕᐅᖅ ᓴᓐᖐᓐᓂᑦᑎᓐᓂ ᐊᓂᕐᖕᓂᐅᑉ ᐃᑲᔪᖅᐹᑎᒍᑦ; ᑐᒃᓯᐊᕈᑎᒋᔭᕆᐊᖃᖅᑕᑦᑎᓐᓂᒃ ᖃᓄᖅ ᓈᒻᒪᒃᑐᒥᒃ ᓇᓗᒐᑦᑕ, ᐊᓂᕐᖕᓂᐅᓪᓕ ᑐᒃᓯᐅᑎᕚᑎᒍᑦ ᐊᓂᖅᓴᐅᒥᓂᒃᑯᑦ ᐊᒡᓛᑦ ᐅᖃᐅᓯᕆᔪᓐᓇᕋᔭᓐᖏᑕᑦᑎᓐᓂᒃ. 
27ᒎᑎᐅᓪᓗ ᐃᓗᑦᑎᓐᓂᒃ ᖃᐅᔨᓴᖅᑎᐅᔫᑉ ᐊᓂᕐᖕᓂᐅᑉ ᐃᓱᒪᖓ ᖃᐅᔨᒪᕚ, ᐊᓂᕐᖕᓂᖅ ᑐᒃᓯᐅᑦᔨᕙᖕᒪᑦ ᒎᑎᐅᑉ ᐃᓄᖁᑎᖏᓐᓂᒃ ᒎᑎᐅᑉ ᐱᔪᒪᔭᖓ ᐊᑐᖅᓗᒍ.
28ᖃᐅᔨᒪᒐᑦᑕ ᓱᓇᓕᒫᑦᓯᐊᓂᒃ ᒎᑎ ᐱᐅᓯᑎᑦᓯᓪᓗᓂ ᐱᓇᓱᐊᖅᐸᖕᒪᑦ ᐱᓐᓈᕆᔨᒥᓄᑦ, ᐱᑦᔪᑎᒃᓴᖃᖅᓗᓂ ᕾᖁᓯᒪᔭᒥᓄᑦ. 
29ᓯᕗᕐᖓᒍᑦ ᓂᕈᐊᖅᓯᒪᔭᓂ ᒎᑎᐅᑉ ᕾᖁᓯᒪᖕᒪᒋᑦᑕᐅᖅ ᐃᕐᖕᓂᕐᖕᒥᓄᑦ ᐊᑦᔨᒋᔭᐅᓕᐊᖁᓪᓗᒋᑦ, ᑖᓐᓇ ᐊᖓᔪᒃᓕᖅᐹᖑᖁᓪᓗᒍ ᐅᒃᐱᖅᑑᖃᑎᒌᑦ ᐅᓄᖅᑐᑦ ᐊᑯᕐᖓᓐᓂ. 
30ᓯᕗᕐᖓᒍᓪᓗ ᓂᕈᐊᖅᓯᒪᔭᓂ ᕾᖁᓚᐅᕆᕔᑦ; ᕾᖁᔭᓂᓗ ᐸᓯᔭᒃᓴᐅᔪᓐᓃᖅᑎᓚᐅᖅᐰᑦ; ᐸᓯᔭᒃᓴᐅᔪᓐᓃᖅᑎᑕᓂᓗ ᓂᖅᑐᕐᖕᓇᕐᖕᓂᕐᖕᒥᓂᒃ ᐃᓚᖏᐅᑎᑎᓚᐅᕆᕔᑦ.
31ᑕᒪᑐᒧᖓᓕ ᑕᕝᕙ ᖃᓄᖅ ᐅᖃᖅᑐᒃᓴᐅᓕᖅᐱᑖ? ᒎᑎᐅᑉ ᐃᓚᒋᒃᐸᑎᒍᑦ, ᑭᐊ ᐊᑭᕋᖅᑐᕈᓐᓇᖅᐹᑎᒎᑦ? 
32ᑖᑦᓱᒪ ᓇᖕᒥᓂᖅ ᐃᕐᖕᓂᓂ ᐊᓐᓂᕆᓇᒍ ᐅᕙᑦᑎᓐᓄᓕᒫᖅ ᑐᓂᓚᐅᕐᖕᒪᒍ, ᑕᕝᕙᓖ? ᑐᓂᓯᓂᐊᓐᖏᓛᑎᒍᑦ ᓱᓇᓕᒫᓂᒃ ᑖᑦᓱᒨᓇ? 
33ᒎᑎᐅᑉ ᓂᕈᐊᖅᓯᒪᔭᖏᑦ ᑭᐊ ᐊᑭᕋᖅᑐᕈᓐᓇᖅᐰᑦ? ᒎᑎ ᑖᓐᓇ ᐸᓯᔭᒃᓴᐅᔪᓐᓃᖅᑎᑦᓯᑎᓪᓗᒍ; 
34ᑭᓇ ᐃᒋᑕᒃᓴᓐᖑᖅᑎᑦᓯᔪᓐᓇᖅᐹ? ᑕᑯᒋᑦ ᙭ᔅᑑᓯ ᔩᓱᓯᐅᑉ, ᑐᖁᓚᐅᖅᑑᑉ, ᑐᖁᒥᓪᓗ ᒪᑭᓚᐅᖅᑑᑉ, ᒎᑎᐅᓪᓗ ᑕᓕᖅᐱᐊᓃᑦᑑᑉ, ᑖᑦᓱᒪ ᑕᕝᕙ ᑐᒃᓯᐅᑎᖃᑦᑕᖅᐹᑎᒍᑦ. 
35ᑭᐊ ᐊᕕᑎᔪᓐᓇᖅᐹᑎᒍᑦ ᙭ᔅᑑᓯᐅᑉ ᓇᒡᓕᖕᓂᖓᓂᑦ? ᐃᓗᐊᖏᑦᔪᑎᒃᓴᖃᕐᖕᓂᖅ ᐊᕕᑎᑦᓯᔪᓐᓇᖅᐹ? ᐅᕝᕙᓗ ᐅᖁᒤᒃᓴᕐᖕᓂᖅ, ᐊᑭᕋᖅᑐᖅᑕᐅᓂᖅ, ᐅᕝᕙᓗ ᑳᖕᓇᖅᑐᖅᔪᐊᖅ, ᐋᓐᓄᕋᖃᖏᓐᓂᖅ ᐅᕝᕙᓗ ᑲᑉᐱᐊᓇᖅᑐᒦᓐᓂᖅ, ᑐᖁᑕᐅᓂᖅᓘᓐᓃᑦ? 
36ᑎᑎᕋᖅᓯᒪᖕᒪᑦ:
37ᑕᒪᒃᑯᐊᓕ ᐊᑐᖅᑍᓐᓇᕆᒐᓗᐊᖅᓗᒋᑦ ᓵᓚᖃᖅᑎᑕᐅᓪᓚᕆᒃᐳᒍᑦ ᑖᑦᓱᒨᓇ ᓇᒡᓕᒋᔨᑦᑎᒍᑦ. 
38ᖁᓚᖏᑦᓯᐊᕋᒪ ᑖᑦᓱᒪ ᓇᒡᓕᒍᓱᖕᓂᖓᓂᑦ ᓱᓇᒧᓪᓘᓐᓃᑦ ᐊᕕᑎᑕᐅᔪᓐᓇᖏᓐᓇᑦᑕ, ᑐᖁᒨᓪᓘᓐᓃᑦ, ᐃᓅᓯᕐᖕᒧᓪᓘᓐᓃᑦ, ᐂᖏᓕᓄᓪᓘᓐᓃᑦ, ᕿᓚᖕᒥᓘᓐᓃᑦ ᐊᖓᔪᖅᑳᖑᔪᓄᑦ, ᒫᓐᓇᓗ ᐊᑐᖅᑕᑦᑎᓐᓄᑦ, ᐊᑐᕈᒫᖅᑕᑦᑎᓐᓄᓪᓘᓐᓃᑦ, ᐱᔪᓐᓇᕐᖕᓂᐅᔪᓄᓪᓗ, 
39ᐳᖅᑐᓂᖅᔫᓪᓘᓐᓃᑦ, ᐃᑎᓂᖅᔫᓪᓘᓐᓃᑦ, ᐱᓐᖑᖅᑎᓯᒪᔪᓄᓪᓘᓐᓃᑦ ᓱᓇᑐᐃᓐᓇᕐᖕᓄᑦ, ᑕᒪᒃᑯᓄᖓᑦ ᐊᕕᑎᑕᐅᔪᓐᓇᓐᖏᓐᓇᑦᑕ ᒎᑎᐅᑉ ᓇᒡᓕᖕᓂᖓᓂᑦ ᙭ᔅᑑᓯ ᔩᓱᓯᒥ ᐊᑕᓂᑦᑎᓐᓃᑦᑐᒥᑦ.
