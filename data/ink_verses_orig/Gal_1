1ᐸᐅᓗᓯᒥᑦ ᐋᐴᓯᑕᓕᓐᖑᖅᑎᑕᐅᓯᒪᔪᒥᑦ ᐃᓄᖕᓂᐅᖏᑦᑐᖅ ᐃᓄᒃᑎᒎᖏᑦᑐᖅᓘᓐᓃᑦ, ᔩᓱᓯ ᙭ᔅᑑᓯᒥᓪᓕ ᒎᑎᒥᓪᓗ ᐊᑖᑕᒥᑦ, ᑖᓐᓇ ᔩᓱᓯᒥᒃ ᒪᑭᑎᑦᓯᓚᐅᖅᑐᖅ ᑐᖁᖓᔪᓂᑦ. 
2ᖃᑕᓐᖑᑎᒌᓕᒫᓪᓗ ᓇᔪᖅᑎᒋᔭᒃᑲ, ᐃᓚᒋᓪᓗᒋᑦ ᓂᓪᓕᐅᑦᔨᕗᒍᑦ ᐅᒃᐱᖅᑑᖃᑎᒌᓄᑦ ᒐᓔᑎᐊᒦᑦᑐᓄᑦ:
3ᐱᔪᓐᓇᖅᑎᑦᓯᓂᖓᓄᑦ ᑐᓂᓯᕕᐅᒋᑦᓯ ᓮᒻᒪᖅᑎᑦᓯᓂᖓᓂᓪᓗ ᒎᑎᒥᑦ ᐊᑖᑕᒥᑦ ᐊᑕᓂᕐᖕᒥᓪᓗ ᔩᓱᓯ ᙭ᔅᑑᓯᒥᑦ.
4ᑖᓐᓇ ᐃᒻᒥᓂᒃ ᑐᓂᓚᐅᖅᐳᖅ ᐊᔪᕐᖕᓂᑦᑎᓐᓂᑦ ᐱᐅᓕᔪᒪᓪᓗᑕ ᒫᓐᓇ ᐱᐅᖏᑦᑐᒥᑦ ᐊᑐᖅᑕᑦᑎᓐᓂᑦ, ᒎᑎᐅᑉ ᐊᑖᑕᑦᑕ ᐱᖁᔨᓂᖓᒍᑦ; 
5ᑖᓐᓇ ᓂᖅᑐᖅᑕᐅᓕ ᐃᓱᖃᖏᑦᑐᒥᑦ ᐃᓱᖃᖏᑦᑐᒧᑦ. ᐋᒦᓐ.
6ᑲᒪᓂᐊᕈᑎᒋᕙᑦᓯ ᕿᒤᓯᒪᓕᕇᕋᑦᓯ ᕾᖁᔭᐅᓂᕆᓚᐅᖅᑕᑦᓯᓐᓂᒃ ᙭ᔅᑑᓯᐅᑉ ᐱᔪᓐᓇᖅᑎᑦᓯᓂᖓᒍᑦ ᐊᓯᖏᓐᓂᒡᓗ ᐅᖃᐅᓯᕐᖕᓂᒃ ᑐᓴᕈᒥᓇᖅᑑᓂᕋᖅᑕᐅᖕᒥᔪᓂᒃ ᐃᓚᓕᐅᖅᓯᓕᖅᓗᓯ. 
7ᐅᖃᐅᓰᑦ ᑐᓴᕈᒥᓇᖅᑐᑦ ᐊᓯᖃᓐᖏᓚᑦ, ᐃᓄᖃᑎᑦᓯᓕ ᐃᓚᖏᓐᓄᑦ ᐃᓱᒪᔮᖅᑎᑕᐅᕗᓯ ᙭ᔅᑑᓯᒥ ᑐᓴᕈᒥᓇᖅᑐᑦ ᓇᕐᕈᓇᖅᓯᑎᓐᓇᓱᐊᖅᓗᒋᑦ. 
8ᐅᕙᒍᓪᓕ, ᐂᖏᓕᒥᒡᓘᓐᓃᑦ ᕿᓚᖕᒥᑦ ᑎᑭᑦᑐᖃᖅᓗᓂ, ᐊᔪᕆᖅᑐᐃᒐᔭᕈᑦᑕ ᐃᓕᑦᓯᓐᓄᑦ ᐊᔪᕆᖅᑐᐃᑦᔪᑎᒋᓯᒪᔭᑦᑎᓐᓄᑦ ᐊᑭᕋᖅᑐᖅᑐᓂᒃ, ᑍᒫᒃ ᐊᔪᕆᑦᑐᐃᔪᑦ ᐃᒋᑕᒃᓴᓐᖑᖅᑐᒃᓴᐅᕗᑦ. 
9ᓯᕗᓂᖓᒍᑦ ᐅᖃᓚᐅᖅᓯᒪᒐᓗᐊᖅᑐᒍᑦ, ᒫᓐᓇ ᐅᖃᒃᑲᓐᓂᓕᕆᕙᕋ, ᐊᔪᕆᖅᑐᐃᔪᖃᖅᐸᑦ ᐅᖃᐅᓯᕐᖕᓄᑦ ᑐᓴᕈᒥᓇᖅᑐᓄᑦ ᐃᓚᓕᐅᓚᐅᖅᑕᑦᓯᓐᓄᑦ ᐊᑭᕋᖅᑐᖅᑐᓂᒃ, ᑖᓐᓇ ᐃᒋᑕᒃᓴᓐᖑᖅᑐᒃᓴᐅᕗᖅ.
10ᑍᒤᓕᐅᖅᐳᖔ ᐃᓄᖕᓄᑦ ᓈᒻᒪᒋᔭᐅᓇᓱᐊᖅᑐᑎᑐᑦ? ᒎᑎᒧᓪᓘᓐᓃᑦ ᓈᒻᒪᒋᔭᐅᓇᓱᐊᖅᑐᑎᑐᑦ? ᐃᓄᖕᓂᒡᓘᓐᓃᑦ ᖁᕕᐊᓱᒃᑎᑦᓯᓇᓱᐊᖅᐳᖔ? ᓱᓕ ᐃᓄᖕᓂᒃ ᖁᕕᐊᓱᒃᑎᑦᓯᓇᓱᐊᕋᔭᕈᒪ, ᙭ᔅᑑᓯᒧᑦ ᐱᔨᒋᔭᐅᒐᔭᓐᖏᓚᖓ.
11ᖃᐅᔨᒪᖁᕙᑦᓯ, ᖃᑕᓐᖑᑎᒃᑲ, ᐅᖃᐅᓰᑦ ᑐᓴᕈᒥᓇᖅᑐᑦ ᐊᔪᕆᖅᑐᐃᑦᔪᑎᒋᓯᒪᔭᒃᑲ ᐃᓄᖕᓄᑦ ᐱᒋᐊᖅᑎᑕᐅᓯᒪᓐᖏᓚᑦ. 
12ᐃᓄᖕᒥᑦ ᓇᓪᓕᐊᓐᓂᓪᓘᓐᓃᑦ ᐱᓯᒪᓐᖏᓚᒃᑲ, ᐃᓄᖕᒥᓪᓘᓐᓃᑦ ᐊᔪᕆᖅᑐᐃᑦᔪᑕᐅᓚᐅᓐᖏᓚᑦ ᐅᕙᓐᓄᑦ, ᔩᓱᓯ ᙭ᔅᑑᓯᐅᓪᓕ ᑕᑯᑎᑦᓯᑦᔪᑎᒋᓯᒪᕔᑦ ᐅᕙᓐᓄᑦ.
13ᑐᓴᐅᒪᕗᓯ ᐃᓅᓯᕆᓚᐅᖅᑕᓐᓂᒃ ᔫᑎᑦ ᐅᒃᐱᕐᖕᓂᖓᓄᑦ ᐃᓚᒋᔭᐅᓪᓚᕆᒃᑎᓪᓗᖓ, ᒎᑎᐅᑉ ᐅᒃᐱᖅᑐᖁᑎᖏᑦ ᐊᑭᕋᖅᑐᓚᐅᕋᒃᑭᑦ ᓂᑲᒋᓇᒋᑦ ᐱᔪᓐᓇᕐᖕᓂᓕᒫᓐᓄᓪᓗ ᓄᖅᑲᖅᑎᓐᓇᓱᓚᐅᖅᐸᒃᑲ; 
14ᔫᑎᓂᓪᓗ ᑍᒤᓪᓗᐊᖃᑎᒋᔭᓐᓂᑦ ᐃᓕᓯᒪᓂᖅᓴᐅᓚᐅᖅᐳᖓ ᔫᑎᑦ ᐅᒃᐱᕐᖕᓂᖓᓐᓂᒃ, ᓯᕗᓕᕕᓂᑦᑕᓗ ᐅᒃᐱᕐᖕᓂᕐᖕᒥ ᐱᐅᓯᕕᓂᖏᑦ ᓯᕐᖕᓂᒋᒻᒪᕆᓚᐅᖅᐸᒃᑲ.
15ᒎᑎᐅᓪᓕ ᓂᕈᐊᖅᓯᒪᓚᐅᖅᐹᖓ ᐃᓅᓕᓚᐅᖅᑎᓐᓇᖓ ᓱᓕ, ᐱᔪᓐᓇᖅᑎᑦᓯᓂᕐᖕᒥᒍᓪᓗ ᕾᖁᓚᐅᖅᐹᖓ, 
16ᐃᕐᖕᓂᕐᖕᒥᓂᒡᓗ ᖁᕕᐊᓱᒡᓗᓂ ᑕᑯᑎᑦᓱᒪᓚᐅᖅᐹᖓ, ᐊᔪᕆᖅᑐᐃᔪᓐᓇᖁᓪᓗᖓ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᔫᑎᐅᖏᑦᑐᓄᑦ, ᑭᓇᒥᒡᓘᓐᓃᑦ ᑕᒪᑐᒥᖓ ᖃᐅᔨᓇᓱᒡᕕᖃᓚᐅᓐᖏᓚᖓ. 
17ᔪᕉᓴᓚᒧᓪᓘᓐᓃᑦ ᐂᖅᑳᓚᐅᓐᖏᓚᖓ ᓯᕗᓪᓕᐅᓪᓗᑎᒃ ᐋᐴᓯᑕᓕᓐᖑᖅᑳᖅᑐᕕᓃᑦ ᑕᑯᔭᖅᑐᖅᓗᒋᑦ, ᐊᕅᐱᐊᒧᐊᓚᐅᖅᐳᖓᓕ; ᑭᖑᓂᖓᒍᓪᓗ ᑕᒫᓯᑰᓯᒧᑦ ᐅᑎᕆᓪᓗᖓ. 
18ᐊᕐᕌᒍᐃᓪᓕ ᐱᖓᓱᑦ ᐊᓂᒍᖅᓯᒪᓕᕐᖕᒪᑕ ᑭᓯᐊᓂ ᔪᕉᓴᓚᒧᑦ ᐂᓕᓚᐅᖅᐳᖓ ᓰᐸᓯᒥᒃ ᐳᓛᕆᐊᖅᓗᖓ, ᓇᔪᓚᐅᖅᐸᕋᓗ ᐅᓪᓗᓂᒃ 15-ᓂᒃ. 
19ᐋᐴᓯᑕᓕᐅᖃᑎᖏᓐᓂᒡᓕ ᑕᑯᓚᐅᓐᖏᓚᖓ ᔧᒥᓯᐅᑉ ᐊᑕᓂᐅᑉ ᖃᑕᓐᖑᑖᑕ ᐊᓯᐊᓂᒃ.
20ᑎᑎᕋᖅᑕᒃᑲ ᐃᓕᑦᓯᓐᓄᑦ ᒎᑎᐅᑉ ᖃᐅᔨᒪᕔᑦ ᓴᒡᓗᖏᓐᓇᒪ.
21ᑭᖑᓂᖓᒍᑦ ᑕᕝᕙ ᓯᕆᐊᑉ ᓯᓕᓯᐊᓪᓗ ᓄᓇᓕᖏᓐᓄᐊᓕᓚᐅᖅᐳᖓ. 
22ᓱᓕ ᑍᑦᓱᒪᓂᐅᑎᓪᓗᒍ ᐅᒃᐱᖅᑑᖃᑎᒌᓄᑦ ᙭ᔅᑑᓯᒥ ᖃᐅᔨᒪᔭᐅᓚᐅᓐᖏᓚᖓ ᔫᑎᐊᒥ. 
23ᐅᖃᐅᓯᑐᐃᓐᓇᖅᑎᒍᓪᓕ ᖃᐅᔨᒪᔭᐅᓚᐅᖅᐳᖓ ᐅᖃᖅᑐᖃᖃᑦᑕᓚᐅᕐᖕᒪᑦ, “ᐅᕙᑦᑎᓐᓂᒃ ᐊᑭᕋᖅᑐᓚᐅᖅᑐᖅ ᒫᓐᓇ ᐊᔪᕆᖅᑐᐃᕙᓕᕆᕗᖅ ᐅᒃᐱᕐᖕᓂᕐᖕᒥᒃ ᓄᖅᑲᖅᑎᓐᓇᓱᐊᓚᐅᖅᑕᒥᓂᒃ.” 
24ᑍᒤᒻᒪᓪᓗ ᒎᑎ ᓂᖅᑐᖅᐹᑦ ᐱᑦᔪᑎᒋᓪᓗᖓ.
