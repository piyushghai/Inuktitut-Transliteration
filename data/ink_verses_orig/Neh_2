1ᐅᓪᓗᐃᑦ ᐃᓚᖓᓐᓂ ᑕᖅᑭᒥ ᓃᓴᓂᒥ, ᑕᖅᑮᑦ ᓯᑕᒪᑦ ᓈᓯᒪᓕᖅᑎᓪᓗᒋᑦ, ᐊᖓᔪᖅᑳᖅᔪᐊᑉ ᐋᕐᑕᔮᒃᓯᐅᑉ ᐊᖓᔪᖅᑳᖑᓂᖓᑕ 20-ᒋᓕᖅᑕᖓᓂ, ᕔᓂᒥᒃ ᑖᑦᓱᒧᖓ ᐊᑐᐃᓐᓇᕈᐃᔪᖃᕐᖕᒪᑦ, ᐊᖓᔪᖅᑳᖅᔪᐊᕐᖕᒧᑦ ᑐᓂᓯᓚᐅᖅᐳᖓ. ᑕᒪᑐᒪᓕ ᓯᕗᓂᖓᒍᑦ ᑖᑦᓱᒧᓐᖓᕌᖓᒪ ᕿᒃᓵᒃᐸᓚᐅᓐᖏᓚᖓ. 
2ᑍᒤᒻᒪᑦ ᐊᖓᔪᖅᑳᖅᔪᐊᖅ ᐅᕙᓐᓄᑦ ᐅᖃᓕᖅᐳᖅ, “ᓱᖕᒪᑦ ᑮᓁᑦ ᖁᕕᐊᓱᒡᕙᓗᓐᖏᓚᖅ, ᖃᓂᒪᖏᒃᑲᓗᐊᖅᐲᑦ? ᐆᒻᒪᑎᕕᑦ ᖁᕕᐊᓱᖏᓐᓂᖓᑕ ᑕᒪᓐᓇ ᓴᖅᑭᑎᓐᖏᓚᐅᒃ?”
3ᑕᕝᕙ ᐊᖓᔪᖅᑳᖅᔪᐊᖅ ᐅᖃᐅᑎᕙᕋ, “ᑕᕝᕙᑐᖅ ᐊᖓᔪᖅᑳᖅᔪᐊᖅ ᐃᓅᓂᐊᖅᐳᑎᑦ ᐃᓱᖃᖏᑦᑐᒧᑦ! ᖃᓄᖅᓕ ᑮᓇᕋ ᖁᕕᐊᓱᖕᓂᕐᖕᒥᒃ ᓴᖅᑭᔮᖅᑎᑦᓯᔪᓐᓇᕋᔭᖅᐸ, ᐃᒡᓗᒐᓴᒡᔪᐊᑦ, ᓯᕗᓕᕕᓂᕐᖕᒪ ᐃᓗᕕᖃᖅᕕᒋᔭᖏᑦ, ᓯᖁᑦᑎᖅᑕᐅᓯᒪᑎᓪᓗᒋᑦ, ᐃᑎᖅᑕᖅᕕᒃᔪᐊᖏᓪᓗ ᐃᑯᒪᒧᑦ ᓄᖑᑕᐅᓯᒪᑎᓪᓗᒋᑦ?”
4ᑕᕝᕙ ᐊᖓᔪᖅᑳᖅᔪᐊᖅ ᐊᐱᕆᓕᖅᐳᖅ, “ᓱᓇᒦᒃ ᐱᔪᒪᒐᕕᑦ?”
5ᐅᖃᐅᑎᓪᓗᒍᓗ ᐊᖓᔪᖅᑳᖅᔪᐊᖅ, “ᐊᖓᔪᖅᑳᖅᔪᐊᖅ ᖃᓄᐃᒃᓴᖏᒃᑯᕕᑦ, ᐱᔩᓪᓗ ᐃᓕᖕᓄᑦ ᖁᕕᐊᒋᔭᐅᒃᐸᑦ, ᑎᓕᔭᐅᔪᒪᒐᓗᐊᖅᐳᖓ ᔫᑕᒧᐊᖁᓪᓗᖓ, ᓯᕗᓕᕕᓂᕐᖕᒪ ᐃᓗᕕᖃᖅᕕᒋᔭᖏᓐᓄᑦ, ᑖᒃᑯᓂᖓ ᓴᓇᔪᓐᓇᖁᓪᓗᖓ.”
6ᑕᕝᕙ ᐊᖓᔪᖅᑳᖅᔪᐊᑉ ᐅᖃᐅᑎᓕᖅᐹᖓ (ᑯᐃᒃᑕᐅᖅ ᓴᓂᐊᓂ ᐃᒃᓯᕙᓚᐅᖅᐳᖅ), “ᖃᓄᖅ ᐊᑯᓂᐅᑎᒋᔪᖅ ᐊᐅᓪᓚᖅᓯᒪᔭᕆᐊᖃᕋᔭᕋᕖᑦ? ᖃᖓᓗ ᐅᑎᕋᔭᕋᕕᑦ?” ᓇᓗᓇᕈᓐᓁᖅᐳᖅ ᐊᖓᔪᖅᑳᖅᔪᐊᑉ ᐅᕙᓐᓂᒃ ᖃᓄᐃᒃᓴᖏᓐᓂᖓ ᐊᐅᓪᓚᖅᑎᑦᓯᔭᕆᐊᒃᓴᖅ; ᑕᕝᕙ ᐱᕕᒃᓴᓐᓂᒃ ᐅᖃᐅᑎᓕᖅᐸᕋ.
7ᐅᖃᐅᑎᓪᓗᒍᓗ, “ᐊᖓᔪᖅᑳᖅᔪᐊᖅ ᖃᓄᐃᒃᓴᖏᒃᑯᕕᑦ, ᑎᑎᖅᑲᓂᒃ ᓇᒃᓴᖅᑎᓛᖅᐸᕐᖕᒪ ᑰᑉ ᐊᑭᐊᓂᒥᐅᖏᑕ ᐊᐅᓚᑦᓯᔨᖏᓐᓄᑦ ᑐᓂᔭᒃᓴᓐᓂᒃ, ᑖᒃᑯᓇᓐᖓᑦ ᐊᓂᒍᐃᔪᓐᓇᖅᑎᑕᐅᖁᓪᓗᖓ ᓄᓇᖏᓐᓂᒃ ᔫᑕᒧᑦ ᑎᑭᓚᐅᖏᓐᓂᓐᓂ; 
8ᐊᓴᐸᒧᓪᓗ ᑎᑎᕋᖁᒋᕙᒋᑦ, ᐊᖓᔪᖅᑳᖅᔪᐊᑉ ᓇᐹᖅᑐᓕᕆᔨᖁᑎᖓᓄᑦ, ᑖᑦᓱᒧᖓ ᕿᔪᖕᓂᒃ ᐃᑎᖅᑕᖅᕕᐅᑉ ᓴᐅᓂᒃᓴᖏᓐᓂᒃ ᑐᓂᓯᕕᐅᔪᓐᓇᖁᓪᓗᖓ ᑐᒃᓯᐊᖅᕕᒃᔪᐊᑉ ᐊᕙᓗᖅᔪᐊᖓᑕ ᑲᒪᔨᖃᖅᕕᒃᓴᖏᓐᓄᑦ, ᐃᒡᓗᒐᓮᓪᓗ ᐊᕙᓗᖅᔪᐊᖓᑕ ᓴᐅᓂᒃᓴᖏᓐᓂᒃ, ᐃᒡᓗᒋᒐᔭᖅᑕᒪᓗ ᓴᐅᓂᒃᓴᖏᓐᓂᒃ.” ᐊᖓᔪᖅᑳᖅᔪᐊᓪᓗ ᐱᔪᒪᔭᓐᓂᒃ ᑐᓂᓯᕕᒋᓚᐅᖅᐹᖓ, ᒎᑎᒪ ᐱᔪᓐᓇᕐᖕᓂᖓᑕ ᓇᔪᓚᐅᕐᖕᒪᖓ.
9ᑎᑭᓐᓇᒪᓗ ᑰᑉ ᐊᑭᐊᓂᒥᐅᖏᑕ ᐊᐅᓚᑦᓯᔨᖏᓐᓄᑦ, ᐊᖓᔪᖅᑳᖅᔪᐊᑉ ᑎᑎᖅᑲᖏᓐᓂᒃ ᑐᓂᓯᕕᒋᓚᐅᖅᐸᒃᑲ. ᐊᖓᔪᖅᑳᖅᔪᐊᓪᓕ ᐃᓚᒋᓂᐊᖅᑕᓐᓂᒃ ᒪᓕᒃᑕᐅᑎᓚᐅᖅᐹᖓ ᐅᓇᑕᖅᑏᑦ ᐊᖓᔪᖅᑳᖏᓐᓂᒃ ᐅᓇᑕᖅᑎᓂᒡᓗ ᕿᒻᒥᖅᔪᐊᕐᖕᒥᐅᑕᓂᒃ. 
10ᓴᓐᐸᓛᑎᓕ ᕼᐅᕈᓁᑎᒥᐅᑕᖅ ᑐᐱᐊᓗ ᑖᑦᓱᒪ ᐱᔨᖓ, ᐊᒧᓁᑎᒥᐅᑕᖅ ᑕᒪᑐᒥᖓ ᑐᓴᕋᒥᒃ ᐊᖏᔪᒥᒃ ᖁᕕᐊᓱᒍᓐᓁᓚᐅᖅᐴᒃ; ᐄᓴᕅᓕᒃᑯᑦ ᒪᑭᑦᔪᑎᒃᓴᖓᓂ ᓴᓇᔭᖅᑐᕋᓱᒋᒃᓯᖅᓗᑎᒃ.
11ᔪᕉᓴᓚᒧᓪᓕ ᑎᑭᓐᓇᒪ, ᐅᓪᓗᓂᒃ ᐱᖓᓱᓂᒃ ᓱᒋᐊᓚᐅᓐᖏᓚᖓ. 
12ᑕᕝᕙ ᐅᓐᓄᐊᖑᓕᕐᖕᒪᑦ ᒪᑭᑉᐳᖓ, ᐊᖑᑎᓂᒃ ᖃᑦᓰᓐᓇᓂᒃ ᐃᓚᖃᖅᓗᖓ; ᓇᓪᓕᐊᓐᓂᒡᓘᓐᓃᑦ ᐅᖃᐅᑦᔨᓚᐅᓐᖏᓚᖓ ᒎᑎᒪ ᖃᓄᖅ ᐆᒻᒪᑎᒃᑯᑦ ᑐᓂᓯᕕᒋᓚᐅᕐᖕᒪᖔᖓ ᔪᕉᓴᓚᒥ ᐱᓇᓱᐊᖁᓪᓗᖓ; ᐆᒪᔪᓂᒡᓘᓐᓃᑦ ᓇᒃᓴᓚᐅᓐᖏᓚᖓ ᐃᑭᒪᕕᒋᔭᒪ ᐊᓯᐊᓂᒃ. 
13ᐅᓐᓄᐊᒃᑯᑦ ᐊᓂᒐᒪ ᓇᖅᓴᐅᑉ ᐃᑎᖅᑕᖅᕕᖓᒍᑦ ᔮᑯᐃᑦ ᕿᒻᒥᐅᔮᖅᑐᖅ ᐃᒥᕆᐊᖅᑐᖅᕕᖓᓄᐊᖅᐳᖓ ᐊᒻᒪ ᓴᓂᒃᑯᕕᓕᐊᕆᐊᑉ ᐃᑎᖅᑕᖅᕕᖓᓄᑦ ᑎᑭᓪᓗᖓ, ᔪᕉᓴᓚᐅᑉ ᐊᕙᓗᖅᔪᐊᖓ ᖃᐅᔨᓴᓚᐅᖅᐸᕋ ᓯᖁᑦᑎᖅᑕᐅᓯᒪᓚᐅᕐᖕᒪᑦ ᐃᑎᖅᑕᖅᕕᖏᓪᓗ ᐃᑯᒪᒧᑦ ᓄᖑᑕᐅᓯᒪᓪᓗᑎᒃ. 
14ᑭᖑᓂᖓᒍᑦ ᐃᒥᖅᑕᖅᕕᐅᑉ ᐃᑎᖅᑕᖅᕕᖓᓄᐊᓚᐅᕆᕗᖓ ᐊᒻᒪ ᐊᖓᔪᖅᑳᖅᔪᐊᑉ ᐃᒥᖅᑕᖅᕕᖓᓂᒃ ᐊᑎᓕᖕᒧᑦ; ᑭᓯᐊᓂᓕ ᐃᑭᒪᕕᒋᔭᕋ ᐊᓂᒎᑎᔪᓐᓁᓪᓕᓚᐅᖅᐳᖅ. 
15ᑍᑦᓱᒪᓂ ᐅᓐᓄᐊᒃᑯᑦ ᐊᓂᒐᒪ ᓇᖅᓴᒥᒃ ᐊᑎᓕᒃᑰᖅᓗᖓ ᐊᕙᓗᖅᔪᐊᖅ ᕿᒥᕐᕈᐊᓚᐅᖅᐸᕋ, ᐅᑎᕆᐊᕐᖕᒥᒐᒪ ᐃᑎᓚᐅᕆᕗᖓ ᓇᖅᓴᐅᑉ ᐃᑎᖅᑕᖅᕕᖓᒍᑦ, ᐱᒋᐊᖅᕕᒋᖅᑲᐅᔭᓐᓄᑦ ᐅᑎᕆᓪᓗᖓ.
16ᐊᖓᔪᖅᑳᓪᓕ ᖃᐅᔨᓚᐅᓐᖏᓚᑦ ᓇᓃᓚᐅᕐᖕᒪᖔᕐᖕᒪ ᖃᓄᐃᓕᐅᕐᖕᒪᖔᕐᖕᒪᓗ; ᔫᑎᓂᒃ ᓱᓕ ᐅᖃᐅᑦᔨᓚᐅᖏᓐᓇᒪ, ᑐᓂᕐᕈᓯᖅᑎᑦᓯᔨᓂᒡᓗ, ᓯᕗᓕᖅᑎᓂᒡᓗ, ᐊᖓᔪᖅᑳᓂᒡᓗ, ᐊᓯᖏᓐᓂᒡᓘᓐᓃᑦ ᐱᓇᓱᐊᕆᐊᖃᓛᖅᑐᓂᒃ. 
17ᑭᖑᓂᖓᒍᓪᓕ ᐅᖃᐅᑎᓕᖅᐸᒃᑲ, “ᖃᐅᔨᒪᕗᓯ ᖃᓄᖅ ᐊᑲᐅᖏᑦᑐᒦᑎᒋᖕᒪᖔᑦᑕ, ᔪᕉᓴᓚᒻᓗ ᓯᖁᑦᑎᖅᑕᐅᓯᒪᓪᓗᓂ ᐃᑎᖅᑕᖅᕕᖏᓪᓗ ᐃᑯᐊᓚᓂᑰᓪᓗᑎᒃ. ᕾᓗᓯ ᔪᕉᓴᓚᐅᑉ ᐊᕙᓗᖅᔪᐊᖓ ᓴᓇᓚᐅᖅᓚᕗᑦ, ᓱᓇᐅᖏᓐᓂᕋᖅᑕᐅᓂᐊᓗᖕᒧᑦ ᐅᖁᒤᒃᓴᐅᑎᖃᕐᖕᓂᐊᕈᓐᓁᕋᑦᑕ.” 
18ᐅᖃᐅᑎᓕᓚᐅᖅᐸᒃᑲᓗ ᖃᓄᖅ ᒎᑎᐅᑉ ᐱᔪᓐᓇᕐᖕᓂᖓᓄᑦ ᐱᓇᓱᐊᖅᕕᐅᓯᒪᖕᒪᖔᕐᖕᒪ ᖃᓄᖅᓗ ᐃᑲᔪᖅᑕᐅᓯᒪᖕᒪᖔᕐᖕᒪ ᑖᑦᓱᒧᖓ, ᖃᓄᖅᓗ ᐊᖓᔪᖅᑳᖅᔪᐊᕐᖕᒧᑦ ᐅᖃᐅᑦᔭᐅᓯᒪᖕᒪᖔᕐᖕᒪ.
19ᓴᓐᐸᓛᑎᓕ ᕼᐅᕈᓁᑎᒥᐅᖅ ᑐᐱᐊᓗ ᑖᑦᓱᒪ ᐱᔨᖓ, ᐊᒧᓁᑎᒥᐅᖅ ᒋᓯᒥᓗ ᐋᕋᑉᒥᐅᑕᖅ ᑕᒪᑐᒥᖓ ᑐᓴᕋᒥᒃ, ᐃᔪᓚᐅᖅᐳᑦ ᓱᓕᔪᖅᓴᖏᒻᒪᕆᒃᓗᑎᒡᓗ ᐅᖃᖅᓗᑎᒃ, “ᖃᓄᐃᓕᐅᕋᓱᓕᖅᐱᓰ? ᐊᖓᔪᖅᑳᖅᔪᐊᕐᖕᒥᒃ ᐊᑭᕋᖅᑐᕋᓱᐊᓕᖅᐱᓰ?”
20ᑕᕝᕙ ᑭᐅᓚᐅᖅᐸᒃᑲ, “ᒎᑎᐅᑉ ᕿᓚᖕᒦᑦᑑᑉ ᐱᕙᓪᓕᐊᑎᓐᓂᐊᖅᐹᑎᒍᑦ, ᐅᕙᒍᑦ ᑖᑦᓱᒧᖓ ᐱᔨᐅᔪᒍᑦ ᒪᑭᓪᓗᑕ ᓴᓇᒋᐊᕐᖕᓂᐊᓕᖅᐳᒍᑦ; ᐃᓕᑦᓯᓕ ᐱᖃᖃᑕᐅᓂᐊᓐᖏᓚᓯ ᐃᓚᒋᔭᐅᓂᐊᓐᖏᓚᓯᓘᓐᓃᑦ ᐃᖅᑲᐅᒪᔭᐅᑦᔪᑎᒃᓴᖃᕐᖕᓂᐊᓐᖏᓚᓯᓘᓐᓃᑦ ᔪᕉᓴᓚᒥ.”
