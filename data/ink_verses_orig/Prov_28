1ᐱᐅᖏᑦᑐᓕᔪᑦ ᕿᒫᕗᑦ ᒪᓕᒃᑕᐅᒐᑎᒃ,
2ᓄᓇᖃᖅᑐᑦ ᐱᐅᖏᑦᑐᓕᓂᖏᓐᓄᑦ ᐊᖓᔪᖅᑲᖅᔪᐊᑦ ᐅᓄᖅᑑᓕᖅᐳᑦ;
3ᐊᐅᓚᑦᓯᔨ ᐅᖁᒤᒃᓴᖅᑎᑦᓯᑎᓪᓗᒍ ᐊᔪᖅᓴᖅᑐᓂᒃ
4ᐱᖁᔭᓂᒃ ᒪᓕᖏᑦᑐᑦ ᐱᐅᖏᑦᑐᓕᔪᓂᒃ ᓂᖅᑐᐃᕗᑦ,
5ᐊᖑᑏᑦ ᐱᐅᖏᑦᑐᓕᔪᑦ ᑐᑭᓯᒪᓐᖏᓚᑦ ᐊᑦᔨᒌᒃᑎᑦᓯᓂᕐᖕᒥᒃ,
6ᐱᐅᓂᖅᓴᐅᕗᖅ ᐊᔪᖅᓴᖅᑐᖅ ᐅᒃᐱᕐᖕᓇᖅᓗᓂ ᐃᓅᒃᐸᑦ
7ᓇᓪᓕᐊᑦ ᐱᖁᔭᒥᒃ ᒪᓕᑦᓯᐊᖅᑐᖅ ᕿᑐᕐᖓᐅᕗᖅ ᓯᓚᑐᔪᖅ,
8ᑮᓇᐅᔭᓂᒃ ᐊᑐᖅᑐᐊᖅᑕᐅᔪᓂᒃ ᐃᓚᓯᖃᑦᑕᕐᖕᓂᕐᖕᒧᑦ ᐅᓄᖅᓯᕙᓪᓕᐊᑎᑦᓯᔪᖅ
9ᓯᐅᑎᒥᓂᒃ ᒪᑐᓯᔫᑉ ᐱᖁᔭᓂᒃ ᓈᓚᒍᒪᖏᓪᓗᓂ,
10ᓇᓪᓕᐊᑦ ᐃᓱᐊᖅᑐᓕᔪᒥᒃ ᑕᒻᒪᖅᑎᑦᓯᔪᖅ ᐱᐅᖏᑦᑐᒧᑦ,
11ᐊᒃᓱᐃᑦᑐᖅ ᓯᓚᑐᕗᖅ ᓇᖕᒥᓂᖅ ᑕᑯᓐᓇᖅᑕᒥᒍᑦ,
12ᐃᓱᐊᖅᑐᓕᔪᖅ ᓵᓚᖃᖅᐸᑦ, ᐱᓐᓇᕐᖕᓇᕐᖕᓂᖅᔪᐊᖃᖅᐳᖅ;
13ᐊᔪᕐᖕᓂᕐᖕᒥᓂᒃ ᐃᔨᖅᓯᔪᖅ ᐱᕙᓪᓕᐊᓂᐊᓐᖏᓚᖅ,
14ᖁᕕᐊᓱᑦᓮᓐᓇᖅᐳᖅ ᐊᖑᑦ ᐊᑕᓂᕐᖕᒥᒃ ᓯᕘᕋᔪᖅ,
15ᓛᔭᑎᑐᑦ ᓂᓪᓕᐊᔪᑎᑐᑦ ᓇᓄᖅᑎᑐᓪᓗ ᐅᐸᒃᑐᖅᑐᑎᑐᑦ
16ᐊᐅᓚᑦᓯᔨ ᑐᑭᓯᐅᒪᓂᖃᖏᑦᑐᖅ ᐅᖁᒤᒃᓴᖅᑎᑦᓯᔨᐅᕗᖅ,
17ᐊᖑᑦ ᐊᓯᒥᓂᒃ ᑐᖁᑦᓯᒃᐸᑦ,
18ᐸᓯᔭᒃᓴᐅᖏᓪᓗᓂ ᐃᓅᔪᖅ ᓴᐳᑎᔭᐅᔪᒫᖅᐳᖅ,
19ᓇᓪᓕᐊᑦ ᓄᓇᖁᑎᒥᓂ ᓂᕿᒃᓴᓕᐅᖅᑐᖅ ᓂᕿᒃᓴᖃᑦᓯᐊᕈᒫᖅᐳᖅ,
20ᐊᖑᑦ ᐅᒃᐱᕐᖕᓇᑦᓯᐊᖅᑐᖅ ᐊᒥᒐᖅᓯᔪᒫᓐᖏᓚᖅ ᓮᒻᒪᖅᑎᑕᐅᓂᕐᖕᒥᒃ,
21ᐃᓔᓐᓈᖅᑎᑦᓯᓂᕐᖕᒥᒃ ᓴᖅᑭᔮᖅᑎᑦᓯᔪᖅ ᐱᐅᓐᖏᓚᖅ;
22ᐊᖑᑦ ᑮᓇᐅᔭᒥᒃ ᒥᖕᓂᔪᖅ ᑐᐊᕕᖅᓗᓂ ᐊᒃᓱᐃᓕᓇᓱᐊᖅᐳᖅ,
23ᐊᖑᑦ ᐃᓂᖅᑎᕆᔪᖅ ᑭᖑᕐᖓᒍᑦ ᖁᕕᐊᒋᔭᐅᓕᕈᓐᓇᕐᖕᓂᖅᓴᐅᕗᖅ
24ᓇᓪᓕᐊᑦ ᐊᑖᑕᒥᓂᑦ ᐊᓈᓇᒥᓂᓪᓘᓐᓃᑦ ᑎᒡᓕᒃᑐᖅ ᐅᖃᖅᓗᓂᓗ,
25ᐱᔪᒪᑐᓛᖅᑐᖅ ᐊᑭᕋᖅᑐᓕᖅᑎᑦᓯᕗᖅ,
26ᓇᖕᒥᓂᖅ ᐃᓱᒪᒥᓂᒃ ᑕᑎᖃᖅᑐᖅ ᓯᓔᑦᑑᕗᖅ;
27ᓇᓪᓕᐊᑦ ᐊᔪᖅᓴᖅᑐᒧᑦ ᑐᓂᓯᔪᖅ ᐊᒥᒐᖅᓯᓕᕐᖕᓂᐊᓐᖏᓚᖅ,
28ᐱᐅᖏᑦᑐᖅ ᒪᑭᑐᐊᕐᖕᒪᑦ, ᐊᖑᑏᑦ ᐃᔨᖅᐳᑦ,
