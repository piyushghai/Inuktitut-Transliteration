1“ᓈᓚᒃᓯᓐᖓ, ᐃᒪᐅᑉ ᓯᓈᓂᒥᐅᑕᐅᔪᓯ, ᑐᓴᑦᓯᐊᖅᓗᓯᓗ ᐅᖓᓯᒃᑐᒥ ᓄᓇᖃᖅᑐᓯ, ᐊᑕᓂᐅᑉ ᕾᖁᓚᐅᖅᐹᖓ ᐃᒡᓕᐊᑉ ᐃᓗᐊᓃᑎᓪᓗᖓ ᓱᓕ; ᐊᓈᓇᒪ ᑎᒥᖓᓃᑎᓪᓗᖓ ᐊᑎᖅᑖᖅᑎᓚᐅᖅᐹᖓ. 
2ᖃᓂᕋᓗ ᐃᐱᒃᑑᑎᓚᐅᖅᐹ ᓴᕕᒡᔪᐊᑎᑐᑦ, ᐊᒡᒐᖕᒥᓗ ᑕᕐᕋᓕᓂᖓᓄᑦ ᐃᔨᖅᓯᒪᓚᐅᖅᐹᖓ; ᕿᓪᓚᕆᒃᓴᖅᓗᓂᖓᓗ ᖃᖅᔪᑎᑐᑦ, ᖃᖅᔪᖃᐅᑎᒥᓄᓪᓗ ᐴᓚᐅᖅᐹᖓ. 
3ᐅᖃᐅᑎᓪᓗᖓᓗ, ‘ᐄᓴᕅᐅᓪ ᐱᔨᒋᕙᒋᑦ, ᐊᖅᑯᑎᒋᓗᑎᑦ ᓂᖅᑐᖅᑕᐅᔪᒫᖅᐳᖓ.’ 
4ᐅᖃᐅᑎᕙᕋᓕ, ‘ᐱᓇᓱᐊᕐᖕᓂᒃᑲ ᐊᑐᕐᖕᓇᖅᑐᖃᓐᖏᓚᑦ, ᐱᔪᓐᓇᕐᖕᓂᓐᓄᑦ ᐱᓇᓱᐊᖅᓯᒪᔭᒃᑲ ᓱᓇᐅᓐᖏᓚᑦ ᐊᑐᕐᖕᓇᖅᑐᖃᕋᑎᒡᓗ; ᓈᒻᒪᓈᖅᑐᑦ ᐱᔭᕆᐊᖃᖅᑕᒃᑲ ᐊᑕᓂᕐᖕᒦᑉᐳᑦ, ᐊᑭᓕᖅᑕᐅᓂᒃᓴᕋᓗ ᒎᑎᓐᓃᓪᓗᓂ.’ 
5ᒫᓐᓇᓗ ᐊᑕᓂᖅ ᐅᖃᖅᐳᖅ, ᑖᑦᓱᒪ ᓴᓇᓚᐅᖅᐹᖓ ᐃᒡᓕᐊᑉ ᐃᓗᐊᓃᑎᓪᓗᖓ ᐱᔨᒋᔪᒪᓪᓗᓂᖓ, ᔧᑯᒃᑯᑦ ᐃᒻᒥᓄᑦ ᐅᑎᖅᑎᑕᐅᖁᓪᓗᒋᑦ, ᐄᓴᕅᓕᒥᐅᓪᓗ ᑲᑎᑕᐅᖁᓪᓗᒋᑦ ᑖᑦᓱᒧᖓ, ᐅᐱᒋᔭᐅᔪᒃᓴᐅᖁᓪᓗᖓ ᐊᑕᓂᐅᑉ ᐃᔨᖏᒃᑕ ᓵᖓᓂ, ᒎᑎᒐᓗ ᐱᔪᓐᓇᐅᑎᒋᔪᒫᖅᐸᕋ. 
6ᑖᓐᓇ ᐅᖃᖅᐳᖅ, ‘ᐱᔨᒋᑐᐃᓐᓇᕈᒃᑭᑦ ᓱᓇᐅᓐᖏᓗᐊᖅᐳᖅ, ᒪᑭᑎᑦᓯᓗᑎᑦ ᔧᑰᑉ ᑭᖑᕚᖏᓐᓂᒃ, ᐅᑎᖅᑎᑦᓯᖁᓪᓗᑎᓪᓗ ᐄᓴᕅᓕᒥᐅᑦ ᐊᒥᐊᒃᑯᖏᓐᓂᒃ; ᑐᓂᔪᒪᕙᒋᓪᓗ ᖃᐅᒻᒪᒃᓮᔨᐅᖁᓪᓗᑎᑦ ᐃᓅᖃᑎᒌᒡᔪᐊᓄᑦ, ᐱᐅᓕᒃᓯᔨᐅᓃᓪᓗ ᓄᓇᖅᔪᐊᑉ ᑭᒡᓕᖏᓐᓄᑦ ᑎᑭᐅᑎᖁᓪᓗᒍ.’” 
7ᐊᑕᓂᖅ ᐃᒫᒃ ᐅᖃᖅᐳᖅ, ᐄᓴᕅᓕᒥᐅᑦ ᐅᑎᖅᑎᑦᓯᔨᖓᑦ ᐃᑦᔪᕐᖕᓁᑦᑐᖁᑎᒋᓪᓗᒍᓗ, ᐊᖏᔪᒥᒃ ᐊᑭᕋᖅᑐᖅᑕᐅᓪᓗᓂ ᓇᕐᕈᒋᔭᐅᔪᒧᑦ ᐃᓅᖃᑎᒌᒡᔪᐊᓄᑦ, ᐊᐅᓚᑦᓯᔩᑦ ᐱᔨᖏᓐᓂᑦ: “ᐊᖓᔪᖅᑳᖅᔪᐊᑦ ᑕᑯᔪᒫᖅᐳᑦ ᒪᑭᓪᓗᑎᒡᓗ, ᐊᖓᔪᖅᑳᖁᑎᖏᓪᓗ ᐹᒻᒪᒃᑎᕈᒫᖅᐳᑦ, ᐊᑕᓂᐅᑉ ᓱᖁᓯᔪᐃᑦᑑᑉ, ᐄᓴᕅᓕᒥᐅᑦ ᐃᑦᔪᕐᖕᓁᑦᑐᖁᑎᖓᑦᑕ ᓂᕈᐊᖅᓯᒪᖕᒪᑎᑦ.”
8ᐊᑕᓂᖅ ᐃᒫᒃ ᐅᖃᖅᐳᖅ: “ᓇᓪᓕᐅᑦᑐᖅ ᓈᒻᒪᓈᑦᓯᐊᓕᖅᑎᓪᓗᒍ ᑐᓴᐅᓚᐅᖅᐸᒋᑦ, ᐅᓪᓗᖅᓗ ᐱᐅᓕᔭᐅᕕᒃᓴᖅ ᓇᓪᓕᐅᑎᑎᓪᓗᒍ ᐃᑲᔪᓚᐅᖅᐸᒋᑦ; ᐱᓯᒪᓚᐅᖅᐸᒋᑦ ᓴᐳᑎᓯᒪᓪᓗᑎᓪᓗ ᐃᓄᖁᑎᓐᓄᑦ ᐊᖏᖃᑎᒌᒍᑕᐅᑎᓚᐅᖅᐸᒋᑦ, ᓄᓇᖅᔪᐊᖅ ᐃᓂᒥᓄᑦ ᐅᑎᖅᑎᑕᐅᖁᓪᓗᒍ, ᓄᓁᓪᓗ ᑭᖑᕐᖑᑎᔭᐅᔪᒃᓴᑦ ᓯᖁᑦᑎᖅᓯᒪᓕᖅᑐᑦ ᐃᓄᖏᓐᓄᑦ ᓄᓇᑖᕆᔭᐅᔪᓐᓇᖅᓯᖁᓪᓗᒋᑦ. 
9ᐅᖃᐅᑦᔨᖁᓪᓗᑎᑦ ᑎᒍᔭᐅᓯᒪᕕᖕᒦᑦᑐᓄᑦ, ‘ᐊᓂᓕᕆᑦᓯ,’ ᑖᕐᖕᓂᖅᐸᖓᓃᑦᑐᓄᓪᓗ, ‘ᓴᖅᑭᓕᕆᑦᓯ.’ ᐊᖅᑯᑎᓂ ᓂᕆᕕᒃᓴᖅᓯᐊᕈᒫᖅᐳᑦ, ᐱᖑᕐᖕᓂᓗ ᐱᕈᖅᑐᖃᖏᑦᑐᓂ ᓂᕆᓇᓱᐊᖅᕕᖃᓕᕈᒫᖅᐳᑦ. 
10ᑳᒍᓐᓃᕈᒫᖅᐳᑦ ᐃᒥᕈᒍᓐᓃᖅᓗᑎᒡᓗ, ᐊᓄᕆᒧᑦ ᐆᓇᖅᑐᒧᑦ ᓯᕿᓂᕐᖕᒧᓪᓗ ᐆᑎᑕᐅᔪᒫᓐᖏᓚᑦ; ᑖᒃᑯᓂᖓ ᓂᑲᒍᓱᒃᑑᑉ ᑕᓯᐅᕈᒫᖅᐰᑦ, ᓄᓇᐅᑉ ᐃᓗᐊᓂᑦ ᑰᖃᖅᑐᒃᑯᑦ ᑕᓯᐅᕈᒫᕐᖕᒪᒋᑦ. 
11ᖃᖅᑲᖁᑎᓕᒫᒃᑲ ᐊᖅᑯᑎᓐᖑᖅᑎᑦᓱᒫᖅᐸᒃᑲ, ᐊᖅᑯᑎᓪᓚᕆᖁᑎᒃᑲᓗ ᐳᖅᑐᓯᒋᐊᖅᓗᒋᑦ. 
12ᑕᑯᒋᑦ, ᐅᖓᓯᒃᑐᓂᑦ ᑖᒃᑯᐊ ᐱᔪᒫᖅᐳᑦ; ᐃᓚᖏᓪᓗ ᐅᓐᓄᐊᓪᓗᐊᑉ ᓇᓛᓂᑦ, ᐃᓚᖏᓪᓗ ᓯᕿᓂᐅᑉ ᓂᐱᕕᐊᑕ ᓇᓛᓂᑦ, ᐃᓚᖏᓪᓗᑦᑕᐅᖅ ᓄᓇᒥᑦ ᓮᓂᒥᑦ.” 
13ᕿᓚᐅᔪᓯ ᐃᓐᖏᕆᑦᓯ ᖁᕕᐊᓱᖕᓂᕐᖕᒧᑦ! ᓄᓇᖅᔪᐊᖅ ᐃᕝᕕᓪᓗ ᖁᕕᐊᓱᖏᑦ! ᖃᖅᑲᐅᔪᓯ ᓂᐱᖃᓕᕆᑦᓯ ᐃᓐᖏᖅᓗᓯ! ᐊᑕᓂᐅᑉ ᐃᓄᖁᑎᓂ ᓮᒻᒪᖅᑎᒻᒪᒋᑦ, ᐅᖁᒤᒃᓴᓚᐅᖅᑐᓪᓗ ᓂᑲᒋᓂᐊᕐᖕᒪᒋᑦ. 
14ᓮᐅᓂᓕ ᐅᖃᖅᐳᖅ, “ᐊᑕᓂᐅᑉ ᕿᒪᖕᒪᖓ, ᐊᑕᓂᕐᖕᒪᓗ ᐳᐃᒍᖅᓗᓂᖓ.” 
15“ᐊᕐᖕᓇᐅᑉ ᕿᑐᕐᖓᓂ ᐊᒫᒪᒃᑎᑕᓂ ᐳᐃᒍᕈᓐᓇᖅᐸᐅᒃ? ᐃᕐᖕᓂᐊᕆᓚᐅᖅᑕᓂ ᓇᒡᓕᒋᖏᑦᓱᓐᓇᖅᐸᐅᒃ? ᐊᒡᓛᑦ ᐳᐃᒍᑐᐃᓇᕆᐊᖃᖅᐳᑦ, ᐅᕙᖓᓕ ᐳᐃᒍᕐᖕᓂᐊᓐᖏᓚᒋᑦ. 
16ᑕᑯᒋᑦ, ᐃᑎᒪᒃᑯᑦ ᑎᑎᕋᐅᔭᖅᓯᒪᕙᒋᑦ; ᐊᕙᓗᖅᔪᐊᑎᑦ ᐳᐃᒍᕈᓐᓇᓐᖏᓚᒃᑲ. 
17ᐃᒡᓗᓕᐅᖅᑏᑦ ᓯᕗᓪᓕᐅᔪᒫᖅᐳᑦ ᐃᓕᑦᓯᓐᓂᒃ ᐊᓯᕈᐃᔪᒪᔪᓂᑦ, ᐃᓕᑦᓯᓐᓂᒡᓗ ᓱᓇᖃᕈᓐᓃᖅᑎᑦᓯᓚᐅᖅᑐᑦ ᕿᒤᓗᑎᒃ ᐊᐅᓪᓚᕈᒫᖅᐳᑦ. 
18ᑕᑯᓴᓕᕆᑦ ᐊᕙᒻᒧᓪᓗ ᕿᓂᖅᓗᑎᑦ; ᑕᒪᕐᖕᒥᒃ ᐃᒻᒥᖕᓄᑦ ᑲᑎᖅᓱᓕᖅᐳᑦ ᐃᓕᖕᓄᓪᓗ ᕾᓕᖅᓗᑎᒃ, ᐆᒪᒐᒪ, ᐊᑕᓂᖅ ᐅᖃᖅᐳᖅ, ᐊᓐᓄᕌᑎᑐᑦ ᑕᑯᒥᓇᖅᓯᑦᔪᑎᒋᔪᒫᖅᐸᑎᑦ, ᑲᑎᑎᑕᐅᔪᓪᓗ ᐱᐅᓴᐅᑎᖏᑎᑐᑦ ᐊᑎᔪᒫᖅᐸᑎᑦ. 
19ᓄᓇᖁᑎᓯ ᓯᖁᑦᑎᖅᑕᐅᓯᒪᔪᖅ ᐃᓄᖃᕈᓐᓃᖅᓯᒪᔪᖅᓗ, ᓱᓇᒃᓴᐅᔪᓐᓃᖅᑎᑕᐅᓯᒪᓪᓗᓂ, ᓄᓇᑖᖅᑐᖅᑐᓄᑦ ᓄᓇᑭᒃᓴᓕᕈᒫᖅᐳᓯ; ᐃᓕᑦᓯᓐᓂᒡᓗ ᓄᖑᕈᑦᔨᓚᐅᖅᑐᑦ ᐅᖓᓯᒃᑐᐊᓗᖕᒦᓕᕈᒫᖅᐳᑦ. 
20ᕿᑐᕐᖓᓯ ᖁᕕᐊᓇᖏᑦᑐᖅᓯᐅᖅᑎᓪᓗᓯ ᐃᓅᓯᒪᔪᑦ, ᑐᓵᑎᓪᓗᓯ ᐅᖃᕈᒫᖅᐳᑦ: ‘ᓄᓇᖁᑎᑦᑎᓐᓂᒃ ᒥᑭᒃᓴᓗᐊᓕᕋᑦᑕ; ᓄᓇᑖᖅᑎᑕᐅᒃᑲᓐᓂᓚᐅᖅᑕ ᐃᒡᓗᖃᖅᕕᒃᓴᑦᑎᓐᓂᒃ.’ 
21ᐃᓱᒪᒃᑯᑦ ᐅᖃᕈᒫᖅᐳᑎᑦ: ‘ᑭᐊ ᒪᑯᓂᖓ ᕿᑐᕐᖓᖅᑖᖅᑎᓐᓂᖅᐹᖓ? ᖁᕕᐊᓇᖏᑦᑐᖅᓯᐅᖅᓗᑕ ᕿᑐᕐᖓᖃᕆᐊᒥᒃ ᐃᓱᒪᓚᐅᖏᒃᑲᓗᐊᖅᑐᖓ, ᓄᓇᒋᓐᖏᑕᑦᑎᓐᓄᓪᓗ ᐊᐅᓪᓚᕈᑦᔭᐅᓯᒪᓪᓗᑕ ᖁᔭᓈᖅᑕᐅᓪᓗᑕᓗ, ᑭᐊᓕ ᒪᑯᐊ ᐱᕈᖅᓴᔭᕕᓂᖏᑦ? ᑕᑯᒋᑦ, ᐃᓄᑑᓚᐅᖅᑐᖓ; ᒪᑯᐊᓕ ᓇᑭᑦ ᓴᖅᑭᑦᑐᐊᓗᐃᑦ?’” 
22ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: “ᑕᑯᒋᑦ, ᐃᓅᖃᑎᒌᒡᔪᐊᓄᑦ ᑕᓕᕋ ᐃᓵᒍᒫᖅᐸᕋ, ᓇᓗᓁᒃᑯᑕᕋᓗ ᓇᑉᐸᖅᑎᓪᓗᒍ ᐃᓄᖕᓄᑦ; ᑖᒃᑯᐊ ᐃᓕᑦᓯᓐᓄᑦ ᕾᔪᒫᖅᐳᑦ ᐃᕐᖕᓂᓯ ᐊᒡᔭᖅᓗᒋᑦ, ᐸᓂᓯᓗ ᑲᑲᒡᓗᒋᑦ. 
23ᐊᖓᔪᖅᑳᖅᔪᐊᓄᑦ ᑎᒍᐊᖑᔪᒫᖅᐳᓯ, ᐊᖓᔪᖅᑳᖅᔪᐊᓪᓗ ᓄᓕᐊᖏᓐᓂᒃ ᐰᕆᔨᑖᖅᓗᓯ, ᐹᒻᒪᒡᕕᒋᔪᒫᖅᐹᓯᓗ ᑮᓇᕐᖕᒥᖕᓄᑦ ᒪᓂᕋᖅ ᐊᒃᑐᖅᓗᒍ, ᐃᑎᒐᑦᓯᓗ ᓴᓂᖏᓐᓂᒃ ᐊᓗᒃᑐᖅᓗᑎᒃ, ᑕᕝᕙ ᖃᐅᔨᓕᕈᒫᖅᐳᓯ ᐊᑕᓂᐅᓂᓐᓂᒃ; ᐅᕙᓐᓂᒃ ᐅᑕᖅᑭᔪᑦ ᑲᓐᖑᓱᒃᑎᑕᐅᔪᒫᓐᖏᓚᑦ.” 
24ᓴᓐᖏᔪᖅᔪᐊᖅ ᐱᖏᓐᓂᒃ ᐊᖅᓵᖅᑕᐅᔪᓐᓇᖅᐹ? ᐅᕝᕙᓗ ᑲᑉᐱᐊᒋᔭᖃᖏᑦᑐᓄᑦ ᐊᐅᓪᓚᕈᑦᔭᐅᓯᒪᔪᑦ ᐂᔭᐅᑐᐃᓐᓇᕈᓐᓇᖅᐹᑦ? 
25ᐊᑕᓂᖅᓕ ᐃᒫᒃ ᐅᖃᖅᐳᖅ: “ᓴᓐᖏᔪᖅᔪᐊᓄᑦ ᑎᒍᔭᐅᓯᒪᔪᑦ ᐊᐅᓪᓚᕈᑦᔭᐅᔪᒫᖅᐳᑦ, ᑲᑉᐱᐊᒋᔭᖃᖏᑦᑐᓪᓗ ᐱᓯᒪᔭᖏᑦ ᓴᐳᑎᔭᐅᔪᒫᖅᐳᑦ; ᐃᓕᑦᓯᓐᓂᒃ ᐊᑭᕋᖅᑐᖅᑐᑦ ᐊᑭᕋᖅᑐᕐᖕᓂᐊᕆᕙᒃᑲ, ᕿᑐᕐᖓᓯᓗ ᐱᐅᓕᔪᒫᖅᐸᒃᑲ. 
26ᐃᓕᑦᓯᓐᓂᒃ ᐅᖁᒤᒃᓴᖅᑎᑦᓯᔪᑦ ᓇᖕᒥᓂᖅ ᐅᕕᓂᖕᒥᖕᓂᒃ ᓂᕆᔪᒫᖅᐳᑦ, ᐊᐅᖕᒥᖕᓂᒡᓗ ᐃᒥᖅᓗᑎᒃ ᐋᖓᔮᕈᒫᖅᐳᑦ ᕔᓂᑐᖅᑐᑎᑐᑦ, ᐃᓅᓕᒫᑦ ᖃᐅᔨᓕᖁᓪᓗᒋᑦ ᐅᕙᖓ ᐊᑕᓂᐅᒐᒪ ᐱᐅᓕᔨᓯ, ᓂᐅᕕᐊᕆᓪᓗᓯ ᐅᑎᖅᑎᑦᓯᔨᓯ, ᔧᑯᒃᑯᑦ ᐊᔪᒐᖃᖏᑦᑐᖁᑎᖓᑦ.”
