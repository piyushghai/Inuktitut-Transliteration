1ᔩᓱᓯᓗ ᑕᕝᕙᓐᖓᑦ ᕿᒪᕉᑎᒐᒥ ᔫᑎᐊᑉ ᓄᓇᖓᓄᐊᖅᐳᖅ ᑰᑉ ᔪᐊᕐᑕᓂᐅᑉ ᐊᑭᐊᓃᑦᑐᒧᑦ, ᐃᓄᒐᓴᒡᔪᐊᓪᓗ ᑕᕝᕗᖓ ᑲᑎᓕᕆᕗᑦ; ᐊᔪᕆᖅᑐᓕᖅᐰᓪᓗ, ᐱᐅᓯᕆᕙᒃᑕᒥᑐᑦ.
2ᐹᕋᓰᓪᓗ ᐅᐸᒃᐹᑦ ᐆᒃᑐᕈᒪᓪᓗᒍᓗ ᐊᐱᕆᕚᑦ, “ᐱᖁᔭᑎᓐᓂ ᐊᖑᑦ ᓄᓕᐊᒥᓂᒃ ᐊᕕᑦᓯᓪᓚᕆᒍᓐᓇᖅᑎᑕᐅᕚ?”
3ᔩᓱᓯᐅᑉ ᑭᐅᕔᑦ, “ᖃᓄᖅ ᒨᓯᓯᒧᑦ ᐱᖁᔭᒥᒃ ᑐᓂᓯᕕᐅᓯᒪᕕᓰ?”
4ᑖᒃᑯᐊ ᑭᐅᕗᑦ, “ᒨᓯᓯ ᐱᔪᓐᓇᖅᑎᑦᓯᓚᐅᖅᐳᖅ ᐊᖑᑦ ᐊᕕᑦᓯᓪᓚᕆᒍᑎᓂᒃ ᑎᑎᕋᖅᓗᓂ, ᓄᓕᐊᒥᓂᒃ ᐊᕕᑦᓯᔪᓐᓇᖅᑎᑦᓯᓪᓗᓂ.”
5ᔩᓱᓯᐅᓪᓕ ᐅᖃᐅᑎᕔᑦ, “ᒨᓯᓯ ᑍᒫᒃ ᐱᖁᔭᒥᒃ ᑎᑎᕋᓚᐅᖅᐳᖅ ᐆᒻᒪᑎᓯ ᓯᑎᔪᐊᓘᓂᖓ ᐱᑦᔪᑎᒋᓪᓗᒍ. 
6ᐱᒋᐊᕐᖕᓂᖓᓂᓪᓕ ᓱᓇᑐᐃᓐᓁᑦ ᐱᓐᖑᖅᑎᑕᐅᓕᖅᑎᓪᓗᒋᑦ, ‘ᒎᑎᐅᑉ ᐊᖑᑦ ᐊᕐᖕᓇᖅᓗ ᐱᓐᖑᖅᑎᑉᐹᒃ.’ 
7‘ᑕᒪᓐᓇ ᐱᑦᔪᑎᒋᓪᓗᒍ ᐊᖑᑎᐅᑉ ᐊᑖᑕᓂ ᐊᓈᓇᓂᓗ ᕿᒪᖕᓂᐊᖅᐹᒃ ᓄᓕᐊᓂ ᑲᑎᖔᖅᓗᓂᐅᒃ, 
8ᑖᒃᑯᐊᒡᓗ ᒪᕐᕉᒃ ᐅᕕᓂᒃᑯᑦ ᐊᑕᐅᓯᓐᖑᖅᐴᒃ.’ ᒪᕐᕉᔪᓐᓃᖅᓗᑎᒃ ᐅᕕᓂᒃᑯᑦ ᐊᑕᐅᓯᓐᖑᖅᐴᒃ. 
9ᑕᕝᕙ ᑍᒤᒻᒪᑦ ᒎᑎᐅᑉ ᑲᑎᑎᑕᖏᒃ, ᐃᓅᑉ ᐊᕕᑎᑕᒃᓴᕆᓐᖏᓛᒃ.”
10ᐃᒡᓗᒧᐊᕋᒥᒡᓗ ᐃᓕᓐᓂᐊᖅᑏᑦ ᔩᓱᓯᒧᑦ ᑕᒪᑐᒥᖓ ᐊᐱᖅᓲᑎᖃᓕᖅᐳᑦ. 
11ᔩᓱᓯᐅᓪᓗ ᐅᖃᐅᑎᕔᑦ, “ᐊᖑᑦ ᓄᓕᐊᒥᓂᒃ ᐊᕕᑦᓯᓪᓚᕆᒃᑐᖅ ᐊᓯᐊᓂᒡᓗ ᓄᓕᐊᓂᒡᓗᓂ, ᑖᓐᓇ ᐊᓯᓐᓂᐊᖅᐳᖅ ᓄᓕᐊᕆᓚᐅᖅᑕᓂ ᐱᑦᔪᑎᒋᓪᓗᒍ. 
12ᑍᒫᒃᑕᐅᖅ ᐊᕐᖕᓇᖅ ᐅᐃᒥᓂᒃ ᐊᕕᑦᓯᓪᓚᕆᒃᑐᖅ ᐊᓯᐊᓂᒡᓗ ᐅᐃᓂᒡᓗᓂ, ᑖᓐᓇ ᐊᓯᓐᓂᐊᕆᕗᖅ.”
13ᐃᓄᐃᓪᓗ ᓄᑕᕋᑯᓗᖕᓂᒃ ᔩᓱᓯᒧᑦ ᐋᑦᓯᕗᑦ, ᐸᑎᒻᒥᔭᐅᖁᓪᓗᒋᑦ ᑖᑦᓱᒧᖓ; ᐃᓕᓐᓂᐊᖅᑎᖏᑕᓗ ᐃᓂᖅᑎᖅᐰᑦ. 
14ᔩᓱᓯᐅᓪᓕ ᑕᒪᓐᓇ ᖃᐅᔨᒐᒥᐅᒃ, ᐊᑲᐅᒃᓴᖏᒻᒪᕆᓕᖅᐳᖅ, ᐃᓕᓐᓂᐊᖅᑎᓂᓗ ᐅᖃᐅᑎᕔᑦ, “ᓄᑕᕋᑯᓗᐃᑦ ᐅᕙᓐᓄᑦ ᕾᓕᑦ, ᐊᒡᕕᐊᖏᓪᓗᓯᐅᒃ; ᑖᒃᑯᐊ ᒎᑎᐅᑉ ᐊᑕᓂᐅᕕᖓᑕ ᐱᒋᖕᒪᒋᑦ. 
15ᓱᓕᔪᒥᒃ ᐅᖃᐅᑎᕙᑦᓯ, ᓇᓪᓕᐊᑦ ᒎᑎᐅᑉ ᐊᑕᓂᐅᕕᖓᓂᒃ ᓄᑕᕋᑯᓗᒃᑎᑐᑦ ᐃᓚᓕᐅᖅᓯᖏᑦᑐᖅ ᐃᑎᕐᖕᓂᐊᓐᖏᓚᖅ.” 
16ᓄᑕᕋᑯᓗᐃᓪᓗ ᐃᕿᑉᐰᑦ ᓮᒻᒪᖅᑎᓪᓗᒋᓪᓗ, ᐸᑎᒻᒥᕔᑦ.
17ᔩᓱᓯᓗ ᐱᓱᓕᖅᑎᓪᓗᒍ, ᐊᖑᒻᒥᑦ ᐅᓪᓚᒃᑐᒥᑦ ᐅᐸᒃᑕᐅᕗᖅ ᓵᖓᓄᓪᓗ ᐹᒻᒪᒃᑎᖅᓗᓂ, ᔩᓱᓯᒧᑦ ᐊᐱᕆᕗᖅ, “ᐊᔪᕆᖅᑐᐃᔩ ᐱᐅᔪᑎᑦ, ᖃᓄᖅ ᐱᓇᓱᐊᖅᑐᒃᓴᐅᕗᖔ? ᐃᓅᓯᕐᖕᒥᒃ ᓄᖑᓱᐃᑦᑐᒥᒃ ᑭᖑᕐᖑᑦᔨᖁᓪᓗᖓ?” 
18ᔩᓱᓯᐅᓪᓗ ᐅᖃᐅᑎᕚ, “ᓱᖕᒪᑦ ᐱᐅᓂᕋᖅᐱᖓ? ᐱᐅᔪᖃᓐᖏᓚᖅ ᒎᑎ ᑭᓯᒥ ᐱᐅᔪᑑᕗᖅ. 
19ᐱᖁᔭᓂᒃ ᖃᐅᔨᒪᕗᑎᑦ: ‘ᐱᔮᕆᓗᑎᑦ ᐃᓄᐊᖅᑐᒃᓴᐅᓐᖏᓚᑎᑦ, ᓄᓕᐊᕇᖕᓂᕐᖕᒥᒃ ᐊᓯᕈᐃᔪᒃᓴᐅᓐᖏᓚᑎᑦ, ᑎᒡᓕᒃᑐᒃᓴᐅᓐᖏᓚᑎᑦ, ᐸᓯᔭᒃᓴᐅᑎᑦᓯᓇᓱᐊᖅᑐᒃᓴᐅᓐᖏᓚᑎᑦ ᓱᓕᖏᑦᑐᒧᑦ, ᐅᐃᕖᕐᕆᒃᓯᔪᒃᓴᐅᓐᖏᓚᑎᑦ, ᐊᑖᑕᖕᓂᒃ ᐊᓈᓇᖕᓂᒃᓗ ᐅᐱᒍᓱᑦᓯᐊᖅᑐᒃᓴᐅᕗᑎᑦ.’”
20ᑖᑦᓱᒪᓗ ᐅᖃᐅᑎᕚ, “ᐊᔪᕆᖅᑐᐃᔩ, ᑕᒪᒃᑯᐊ ᓱᕈᓯᐅᓂᓐᓂᑦ ᑍᒪᓐᖓᑦ ᒪᓕᓚᐅᖅᐸᒃᑲ.”
21ᔩᓱᓯᐅᓪᓗ ᑕᑯᓴᖅᐹ ᓇᒡᓕᒋᓪᓗᓂᐅᒃ ᐅᖃᐅᑎᕚ, “ᐊᑕᐅᓯᕐᖕᒥᒃ ᓱᓕ ᐱᓯᒪᓐᖏᓚᑎᑦ; ᐂᓗᑎᑦ ᐱᖁᑎᖕᓂᒃ ᓂᐅᕐᕈᑎᖃᕆᐊᖅᑐᕆᑦ, ᑮᓇᐅᔭᖅᑖᑎᓪᓗ ᐊᒃᓱᔪᓄᑦ ᑐᓂᕐᕈᑎᒋᓗᒋᑦ, ᑕᕝᕙ ᐱᒃᓴᖃᑦᓯᐊᕐᖕᓂᐊᖅᐳᑎᑦ ᕿᓚᖕᒥ; ᐊᑏ ᕾᓕᕆᑦ, ᒪᓕᒡᓗᖓ.” 
22ᑖᑦᓱᒪᓕ ᑕᒪᓐᓇ ᑐᓴᕋᒥᐅᒃ ᑮᓇᖅᓕᖅᐳᖅ, ᑕᕝᕙᓐᖓᓪᓗ ᕿᒪᕉᑎᓕᖅᐳᖅ ᕿᒃᓵᒻᒪᕆᒡᓗᓂ; ᐊᔪᖅᓴᖏᑦᑐᖅᔪᐊᖑᒐᒥ.
23ᔩᓱᓯᓗ ᕿᕕᐊᖅᓗᓂ ᐃᓕᓐᓂᐊᖅᑎᓂ ᐅᖃᐅᑎᕔᑦ, “ᐊᒃᓱᐃᑦᑐᓄᑦ ᐊᒃᓱᕈᕐᖕᓇᖅᑐᖅᔪᐊᖑᓂᐊᖅᐳᖅ ᒎᑎᐅᑉ ᐊᑕᓂᐅᕕᖓᓄᑦ ᐃᑎᕆᐊᒃᓴᖅ!”
24ᐃᓕᓐᓂᐊᖅᑎᖏᓪᓗ ᑕᒪᑐᒥᖓ ᑐᓴᕋᒥᒃ ᖁᐊᖅᓵᖅᐳᑦ. ᔩᓱᓯᐅᓪᓕ ᐅᖃᐅᑎᕔᑦ, “ᕿᑐᕐᖓᒃᑲ, ᐃᓛᒃ ᐊᒃᓱᕈᕐᖕᓇᖅᐳᖅ ᒎᑎᐅᑉ ᐊᑕᓂᐅᕕᖓᓄᑦ ᐃᑎᕆᐊᒃᓴᖅ! 
25ᑳᒧᓕ ᐊᔪᖏᓐᓂᖅᓴᐅᒐᔭᖅᐳᖅ ᒥᖅᑯᑎᐅᑉ ᐃᔨᖓᒎᕆᐊᒃᓴᖅ ᐊᒃᓱᐃᑦᑑᑉ ᐃᑎᕋᔭᕐᖕᓂᖓᓂᑦ ᒎᑎᐅᑉ ᐊᑕᓂᐅᕕᖓᓄᑦ.”
26ᐊᖏᔪᖅᔪᐊᒥᒡᓗ ᖁᐊᖅᓵᒻᒪᕆᒃᐳᑦ, ᐅᖃᐅᑎᓪᓗᒍᓗ, “ᑭᓇᓖ? ᑕᕝᕙ ᐱᐅᓕᔭᐅᔪᓐᓇᕐᖕᓂᐊᖅᐸ?”
27ᔩᓱᓯᐅᑉ ᑕᑯᓴᖅᓗᒋᑦ ᐅᖃᐅᑎᕔᑦ, “ᑕᒪᓐᓇ ᐃᓄᖕᓄᑦ ᐊᔪᕐᖕᓇᖅᐳᖅ, ᒎᑎᒧᓪᓕ ᐊᔪᕐᖕᓇᓐᖏᓚᖅ; ᓱᓇᓕᒫᑦ ᒎᑎᒧᑦ ᐊᔪᕐᖕᓇᖏᒻᒪᑕ.”
28ᐲᑦᑐᕉᓯᓕ ᐅᖃᓕᖅᐳᖅ, “ᑕᑯᒋᑦ, ᓱᓇᑐᐃᓐᓇᕗᑦ ᑕᒪᕐᖕᒥᒃ ᕿᒪᓚᐅᖅᐸᕗᑦ ᐃᓕᓐᓂᒡᓗ ᒪᓕᓕᖅᓗᑕ.”
29ᔩᓱᓯ ᐅᖃᖅᐳᖅ, “ᓱᓕᔪᒥᒃ ᐅᖃᐅᑎᕙᑦᓯ, ᓇᓪᓕᐊᑦ ᐃᒡᓗᒥᓂᒃ ᕿᒤᔪᖅ, ᐅᕝᕙᓗ ᖃᑕᓐᖑᑎᒥᓂᒃ, ᐅᕝᕙᓗ ᓇᔭᒥᓂᒃ, ᐊᓈᓇᒥᓂᒃ ᐊᑖᑕᒥᓂᒡᓘᓐᓃᑦ, ᕿᑐᕐᖓᒥᓂᒡᓘᓐᓃᑦ, ᓄᓇᒥᓂᒡᓘᓐᓃᑦ, ᐅᕙᖓ ᐱᓪᓗᖓ ᐅᖃᐅᓰᓪᓗ ᑐᓴᕈᒥᓇᖅᑐᑦ ᐱᑦᔪᑎᒋᓗᒋᑦ, 
30ᑖᓐᓇ ᐊᖏᓂᖅᓴᓂᒃ ᐱᒃᑲᓐᓂᕐᖕᓂᐊᖅᐳᖅ ᑕᒫᓂ ᐃᓅᑎᓪᓗᒍ 100-ᐃᖅᑐᓪᓗᐊᖅᑐᓂᒃ, ᐃᒡᓗᓂᒃ, ᖃᑕᓐᖑᑎᓂᒡᓗ, ᓇᔭᖕᓂᒡᓗ, ᐊᓈᓇᓂᒡᓗ, ᕿᑐᕐᖓᓂᒡᓗ, ᓄᓇᓂᒡᓗ, ᐊᑭᕋᖅᑐᖅᑕᐅᓂᕐᖕᒥᒡᓗ ᐱᖃᓯᐅᑦᔨᓗᓂ, ᐱᔪᒫᖅᑐᒥᓗ ᐃᓅᓯᕐᖕᒥᒃ ᓄᖑᓱᐃᑦᑐᒥᒃ ᐱᔪᒫᖅᐳᖅ. 
31ᐅᓄᖅᑐᓪᓕ ᓯᕗᓪᓖᑦ ᑭᖑᓪᓕᐅᔪᒫᖅᐳᑦ, ᑭᖑᓪᓖᓪᓗ ᓯᕗᓪᓕᐅᔪᒫᖅᓗᑎᒃ.”
32ᔪᕉᓴᓚᒨᕆᐊᓪᓗ ᐊᖅᑯᑎᖓᒍᑦ ᐱᓱᓕᕆᕗᑦ, ᔩᓱᓯᓗ ᐃᓕᓐᓂᐊᖅᑏᑦ ᓯᕗᓂᖓᓐᓃᑉᐳᖅ; ᐃᓕᓐᓂᐊᖅᑏᓪᓗ ᖁᐊᖅᓵᖅᓯᒪᕗᑦ, ᐃᓄᐃᓪᓗ ᐃᓕᓐᓂᐊᖅᑎᖏᑕ ᑭᖑᓂᖓᓂ ᒪᓕᒃᑐᑦ ᑲᑉᐱᐊᓱᓕᖅᓗᑎᒃ. ᐃᓕᓐᓂᐊᖅᑎᓂᓗ 12-ᑦ ᐊᖅᑯᒻᒥᑦ ᓴᓂᖅᕙᒃᑎᓪᓗᒋᑦ, ᐅᖃᐅᑎᓕᖅᐰᑦ ᖃᓄᐃᓕᐅᖅᕕᐅᓛᕐᖕᓂᕐᖕᒥᓂᒃ. 
33ᐅᖃᐅᑎᓪᓗᒋᑦ, “ᑕᑯᒋᑦ, ᑕᑉᐸᐅᖓ ᔪᕉᓴᓚᒧᑦ ᐂᓕᖅᐳᒍᑦ; ᐃᓅᓪᓗ ᐃᕐᖕᓂᖓ ᑐᓂᔭᐅᓂᐊᖅᐳᖅ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᓐᓄᑦ, ᐱᖁᔭᓂᒡᓗ ᐃᓕᓮᔨᓄᑦ, ᑖᒃᑯᐊᓗ ᑐᖁᑕᒃᓴᓐᖑᖅᑎᓐᓂᐊᖅᐹᑦ, ᔫᑎᐅᖏᑦᑐᓄᓪᓗ ᑐᓂᓗᒍ; 
34ᑖᒃᑯᐊᓗ ᒥᑕᐅᑎᒋᔪᒫᖅᐹᑦ, ᑎᕝᕗᓗᒡᓗᒍᓗ, ᑏᒐᖅᑐᖅᓗᒍᓗ, ᑐᖁᓪᓗᒍᓗ; ᐅᓪᓗᐃᓪᓗ ᐱᖓᔪᐊᓐᓂ ᒪᑭᓛᖅᐳᖅ.”
35ᑕᕝᕙ ᔧᒥᓯᐅᑉ ᔪᐊᓇᓯᐅᓪᓗ ᔨᐱᑎᐅᑉ ᐃᕐᖕᓂᖏᒃᑕ ᔩᓱᓯ ᐅᐸᒃᐹᒃ, ᐅᖃᐅᑎᓪᓗᒍᓗ, “ᐊᔪᕆᖅᑐᐃᔩ, ᐃᓕᖕᓄᑦ ᐱᓂᐊᖅᕕᐅᔪᒪᕗᒍᒃ ᓱᓇᑐᐃᓐᓇᕐᖕᒥᒃ ᕿᓄᐊᕆᔭᑦᑎᓐᓂᒃ.”
36ᔩᓱᓯᐅᑉ ᐅᖃᐅᑎᕚᒃ, “ᓱᒥᒃ ᐅᕙᓐᓄᑦ ᐱᓂᐊᖅᕕᐅᔪᒪᒐᑦᓯᒃ?”
37ᑖᒃᑯᐊᒃ ᐅᖃᐅᑎᕚᒃ, “ᐃᓕᖕᓄᑦ ᐃᒃᓯᕙᔪᓐᓇᖅᑎᑕᐅᓛᕈᒪᕗᒍᒃ, ᐂᑉᐹ ᑕᓕᖅᐱᖕᓂ ᐂᑉᐹᓗ ᓴᐅᒥᖕᓂ, ᐊᑕᓂᐅᕕᖕᓂ ᓂᖅᑐᕐᖕᓇᖅᑐᖅᔪᐊᒥ.”
38ᔩᓱᓯᐅᑉ ᐅᖃᐅᑎᕚᒃ, “ᕿᓄᐊᕆᔭᑦᓯᖕᓂᒃ ᖃᐅᔨᒪᓐᖏᓚᓯᒃ. ᐃᒥᐅᑎᒥᒃ ᐃᒥᕐᖕᓂᐊᖅᑕᓐᓂᒃ ᐃᒥᕈᓐᓇᕋᓗᐊᖅᐱᓰᒃ? ᐅᕝᕙᓗ ᐹᑉᑎᑕᐅᑦᔪᑎᒋᓂᐊᖅᑕᓐᓄᑦ ᐹᑉᑎᑕᐅᔪᓐᓇᕋᓗᐊᖅᐱᓰᒃ?”
39ᑖᒃᑯᐊᒃ ᑭᐅᕘᒃ, “ᑍᒫᒃ ᐱᔪᓐᓇᖅᐳᒍᒃ.”
40ᑭᓯᐊᓂᓕ ᑕᓕᖅᐱᓐᓂ ᓴᐅᒥᓐᓂᓘᓐᓃᑦ ᐃᒃᓯᕙᔪᒃᓴᓂᒃ ᐋᖅᑮᔪᓐᓇᓐᖏᓚᖓ, ᐊᑐᐃᓐᓇᕈᖅᑕᐅᓯᒪᔪᓪᓕ ᑭᓯᒥ ᑕᕝᕙᓂ ᐃᒃᓯᕙᔪᒫᕐᖕᒪᑕ.”
41ᐃᓕᓐᓂᐊᖅᑏᓪᓕ ᖁᓕᑦ ᑕᒪᑐᒥᖓ ᑐᓴᕋᒥᒃ, ᔧᒥᓯᒥᒃ ᔪᐊᓇᓯᒥᒡᓗ ᐊᑲᐅᒃᓴᖏᒻᒪᕆᓕᖅᐳᑦ. 
42ᔩᓱᓯᐅᓪᓗ ᐃᒻᒥᓄᑦ ᕾᖁᓪᓗᒋᑦ ᐅᖃᐅᑎᕔᑦ, “ᖃᐅᔨᒪᕗᓯ ᐊᖓᔪᖅᑳᖑᔫᑦ ᔫᑎᐅᖏᑦᑐᓂ ᐃᓄᖁᑎᒥᖕᓄᑦ ᐱᔪᓐᓇᕐᖕᓂᖃᕐᖕᒪᑕ, ᐊᖓᔪᖅᑳᖏᓪᓗ ᐱᔪᓐᓇᕐᖕᓂᖅᔪᐊᖃᖅᓗᑎᒃ ᐃᓄᖁᑎᒥᓄᑦ. 
43ᑖᒃᑯᑎᑐᓇᖅᓕ ᐊᑯᓐᓇᑦᓯᓐᓂ ᐱᓂᐊᕐᖕᓂᖃᖅᑐᒃᓴᐅᓐᖏᓚᓯ; ᓇᓪᓕᓯᓕ ᐊᖓᔪᖅᑳᖑᔪᒪᔪᖅ ᑖᓐᓇ ᐃᓕᑦᓯᓐᓂᒃ ᐱᔨᑦᓯᖅᑐᒃᓴᐅᕗᖅ, 
44ᓇᓪᓕᓯᓗ ᐊᑯᓐᓇᑦᓯᓐᓂ ᓯᕗᓪᓕᖅᐸᐅᔪᒪᔪᖅ ᑖᓐᓇ ᑕᒤᓐᓄᑦ ᐱᔨᑲᑖᕆᔭᐅᔪᒃᓴᐅᕗᖅ. 
45ᐊᒡᓛᑦ ᐃᓅᑉ ᐃᕐᖕᓂᖓ ᑎᑭᓯᒪᖏᒻᒪᑦ ᐱᔨᑦᓯᖅᑕᐅᔭᖅᑐᖅᓗᓂ ᐱᔨᑦᓯᕆᐊᖅᑐᖅᐳᖅᓕ, ᐃᓅᓯᕐᖕᒥᓂᒡᓗ ᑐᓂᓯᓪᓗᓂ ᐅᓄᖅᑐᑦ ᐊᑭᓕᒃᓮᕈᑎᒃᓴᖏᓐᓄᑦ.”
46ᐱᓱᓕᕐᖕᒥᒐᒥᒡᓗ ᔨᕆᑯᒧᑦ ᑎᑭᑉᐳᑦ; ᑕᕝᕙᓐᖓᓪᓗ ᐊᐅᓪᓚᓕᕐᖕᒪᑕ ᐃᓄᒋᐊᒃᑐᖅᔪᐊᑦ ᐃᓚᒋᓪᓗᒋᑦ, ᑕᐅᑐᖏᑦᑐᖅ ᐊᖅᑯᑎᐅᑉ ᓴᓂᐊᓂ ᐃᒃᓯᕙᕗᖅ ᑮᓇᐅᔭᒥᒃ ᕿᓄᔨ, ᐹᕐᑎᒥᐅᓯᒥᒃ ᐊᑎᓕᒃ, ᑎᒥᐅᓯᐅᑉ ᐃᕐᖕᓂᖓ. 
47ᑖᓐᓇᓕ ᑐᓴᕋᒥ ᔩᓱᓯ ᓈᓴᕇᑎᒥᐅᑉ ᐊᖅᑯᓵᓕᕐᖕᓂᖓᓂᒃ, ᕾᒐᓛᓕᖅᐳᖅ ᐅᖃᖅᓗᓂ, “ᔩᓱᓰ! ᑍᕕᑎᐅᑉ ᐃᕐᖕᓂᖓ, ᓂᑲᒋᓐᖓ!”
48ᐅᓄᖅᑐᓄᓪᓗ ᐃᓂᖅᑎᖅᑕᐅᕗᖅ, ᓂᐸᖏᖁᓪᓗᒍ; ᑖᓐᓇᓕ ᕾᒐᓛᕆᐊᒃᑲᓐᓂᑐᐃᓐᓇᖅᐳᖅ ᓂᐱᖅᑯᖅᑐᒋᐊᒃᑲᓐᓂᖅᓗᓂ, “ᑍᕕᑎᐅᑉ ᐃᕐᖕᓂᖓ, ᓂᑲᒋᓐᖓ!”
49ᔩᓱᓯᓗ ᓄᖅᑲᖅᓗᓂ ᐅᖃᖅᐳᖅ, “ᕾᖁᔭᐅᓚᐅᖅᓕ.”
50ᐅᓕᒡᔪᐊᓂᓗ ᐃᒋᓪᓗᒍ ᓂᑯᕕᑲᐅᖅᑐᖅᐳᖅ ᔩᓱᓯᒧᐊᖅᓗᓂᓗ.
51ᔩᓱᓯᐅᓪᓗ ᐅᖃᐅᑎᕚ, “ᐅᕙᓐᓅᑦ ᖃᓄᐃᓕᐅᖅᕕᐅᔪᒪᕖᑦ?”
52ᔩᓱᓯᐅᓪᓗ ᐅᖃᐅᑎᕚ, “ᑲᔪᓯᓕᕆᑦ; ᐅᒃᐱᕐᖕᓂᕕᑦ ᑲᔪᓯᓂᖓᑕ ᐋᖅᑭᒃᐹᑎᑦ.” ᑕᕝᕔᓐᓇᖅᓗ ᑕᑯᔪᓐᓇᖅᓯᕗᖅ ᔩᓱᓯᓗ ᒪᓕᓕᖅᓗᒍ ᐅᐸᒃᑕᖓᓄᑦ.
