1“ᑕᑯᓯᐅᒃ ᐱᔨᒐ, ᑖᓐᓇ ᓴᐳᑎᓯᒪᔭᕋ, ᓂᕈᐊᖅᓯᒪᔭᕋ ᑕᕐᖕᓂᕐᖕᒪ ᖁᕕᐊᒋᔭᖓ, ᐊᓂᕐᖕᓂᓐᓂᒃ ᐃᓗᒻᒥᖅᑎᓯᒪᔭᕋ; ᑖᑦᓱᒪ ᐃᓅᖃᑎᒌᒡᔪᐊᑦ ᐊᑦᔨᒌᒃᑎᑦᓯᓂᕐᖕᒥᒃ ᑐᓂᓯᕕᒋᔪᒫᖅᐰᑦ. 
2ᕾᒐᓛᕈᒫᓐᖏᓚᖅ, ᓂᐱᖅᑯᖅᑐᔪᒫᕋᓂᓗ, ᐊᖅᑯᑎᓂ ᓂᓪᓕᐊᔪᒫᓐᖏᓚᖅ. 
3ᐃᕕᒐᑯᑖᒥᒃ ᓇᑲᑲᓴᒃᓯᒪᔪᒥᒃ ᓇᑲᑦᓯᔪᒫᓐᖏᓚᖅ, ᒪᓂᕐᖕᒥᒡᓗ ᖃᒥᓕᒑᔪᒥᒃ ᖃᒥᑦᓯᔪᒫᓐᖏᓚᖅ, ᓱᓕᓂᒃᑯᑦ ᐊᑦᔨᒌᒃᑎᑦᓯᓂᕐᖕᒥᒃ ᑎᑭᐅᑦᔨᔪᒫᖅᐳᖅ. 
4ᑕᒪᐅᖎᓐᓈᕈᒫᓐᖏᓚᖅ ᓴᐱᓕᕋᓂᓗ, ᐊᑦᔨᒌᒃᑎᑦᓯᓂᕐᖕᒥᒃ ᐊᑐᓕᖅᑎᑦᓯᖄᕋᓂ ᓄᓇᖅᔪᐊᕐᖕᒥ; ᐃᒪᐅᓪᓗ ᓯᓈᓂ ᓄᓇᖃᖅᑐᑦ ᐊᔪᕆᖅᑐᐃᑦᔪᑎᖏᓐᓂᒃ ᓂᕆᐅᒍᒫᖅᐳᑦ.” 
5ᒎᑎ ᐊᑕᓂᖅ ᐅᖃᖅᐳᖅ, ᐱᓐᖑᖅᑎᑦᓯᓯᒪᔪᖅ ᕿᓚᖕᒥᒃ ᐃᓯᕕᓪᓗᒋᓪᓗ, ᓯᐊᒻᒪᖅᑎᑦᓯᓚᐅᖅᑐᖅ ᓄᓇᖅᔪᐊᕐᖕᒧᑦ ᑕᕝᕙᓐᖓᑦ ᐱᔪᓂᒃ, ᐃᓄᖕᓂᒃ ᐊᓂᕐᖕᓂᖃᖅᑎᑦᓯᔪᖅ ᑕᕝᕙᓂ ᐃᓂᖃᖅᑐᓂᒃ, ᐊᓂᕐᖕᓂᖃᖅᑎᑦᓯᓪᓗᓂᓗ ᐃᓅᔪᓂᒃ: 
6“ᐅᕙᖓ ᐊᑕᓂᐅᔪᖓ, ᕾᖁᓚᐅᖅᐸᒋᑦ ᓇᓛᒎᕐᖕᓂᒃᑯᑦ; ᐊᒡᒐᒃᑯᑦ ᑕᓯᐅᓚᐅᖅᐸᒋᑦ, ᑲᒪᒋᑦᓯᐊᖅᓗᑎᓪᓗ; ᑐᓂᓚᐅᖅᐸᒋᑦ ᐃᓄᖕᓄᑦ ᐊᖏᖃᑎᒌᒍᑕᐅᖁᓪᓗᑎᑦ, ᖃᐅᒪᓂᐅᖁᓪᓗᑎᓪᓗ ᐃᓅᖃᑎᒌᒡᔪᐊᓄᑦ. 
7ᑕᐅᑐᖏᑦᑐᓂᒃ ᑕᐅᑐᓕᖅᑎᑦᓯᖁᓪᓗᑎᑦ, ᑎᒍᔭᐅᓯᒪᔪᓂᒃ ᐊᓂᑎᑦᓯᖁᓪᓗᑎᑦ ᑎᒍᔭᐅᓯᒪᕕᖕᒥᑦ, ᑎᒍᔭᐅᓯᒪᕕᐅᓪᓗ ᑖᕐᖕᓂᖅᐹᖓᓃᑦᑐᓂᒃ ᐊᓂᑎᑦᓯᖁᓪᓗᑎᑦ. 
8ᐅᕙᖓᐅᕗᖅ ᐊᑕᓂᖅ, ᑖᓐᓇ ᑕᕝᕙ ᐊᑎᕋ; ᐱᓐᓇᕐᖕᓇᕐᖕᓂᖅᔪᐊᕋ ᓇᒧᓪᓘᓐᓃᑦ ᑐᓂᓂᐊᓐᖏᓚᕋ, ᓂᖅᑐᕐᖕᓇᕐᖕᓂᕋᓗ ᒎᑎᓐᖑᐊᓄᑦ ᑐᓂᓂᐊᓐᖏᓚᕋ. 
9ᑕᑯᒋᑦ, ᐊᑐᓚᐅᖅᑐᑦ ᐊᓂᒍᖅᓯᒪᓕᖅᐳᑦ, ᒫᓐᓇᓗ ᓄᑖᓂᒃ ᓇᓗᓁᖅᓯᕕᒋᕙᑦᓯ; ᓱᓕ ᐊᑐᓕᓚᐅᖅᑎᓐᓇᒋᑦ ᐃᓕᑦᓯᓐᓄᑦ ᐅᖃᐅᓯᕆᕙᒃᑲ.”
10“ᐊᑕᓂᕐᖕᒧᑦ ᐃᓐᖏᕆᑦᓯ ᐃᓐᖏᕈᒻᒥᒃ ᓄᑖᒥᒃ, ᓂᖅᑐᖅᓯᐅᒃ ᓄᓇᖅᔪᐊᑉ ᑭᒡᓕᖏᓐᓂᑦ! ᐃᒪᕕᒃ ᐃᒃᑑᓕᔮᖅᓕ ᑕᕝᕙᓂᒥᐅᑕᓕᒫᓪᓗ, ᐃᒪᐅᑉ ᑭᒡᓕᖓᓂᒥᐅᑦ ᑕᒫᓂᓗ ᓄᓇᖃᖅᑐᓯ ᓂᖅᑐᐃᖃᑕᐅᒋᑦᓯ. 
11ᓱᓇᖃᔪᐃᑦᑐᖅ ᓄᓇᓕᖏᓪᓗ ᓂᓪᓕᐊᓕᖅᓕᑦ ᓂᐱᖅᑯᖅᑐᓗᑎᒃ, ᓄᓇᓖᑦ ᑭᑕᕆᒥ ᓄᓇᖃᖅᑐᑦ ᐱᖃᑕᐅᓕᑦ; ᓰᓚᒥᐅᑦ ᐃᓄᖏᑦ ᐃᓐᖏᖅᓕᑦ ᖁᕕᐊᓱᖕᓂᕐᖕᒧᑦ, ᓂᐱᖅᑯᖅᑐᓗᑎᒃ ᓂᓪᓕᐊᓕᑦ ᖃᖅᑬᑦ ᖄᖏᓐᓂᑦ. 
12ᐊᑕᓂᖅ ᓂᖅᑐᖅᓕᑦᔪᒃ, ᓂᖅᑐᕐᖕᓇᕐᖕᓂᖓ ᓇᓗᓁᖅᓕᑦᔪᒃ ᐃᒪᐅᑉ ᓯᓈᓂ ᓄᓇᖃᖅᑐᓄᑦ. 
13ᐊᑕᓂᖅ ᐅᐸᒍᑎᓂᐊᕐᖕᒪᑦ ᐊᖑᑎᑐᑦ ᐱᔪᓐᓇᖅᑐᖅᔪᐊᑐᑦ; ᐅᓇᑕᖅᑎᐅᑉ ᐅᓇᑕᕆᐊᕈᒪᓂᖓᑐᑦ ᑲᔪᖏᕐᖕᓂᖃᖅᓗᓂ, ᓂᐱᖅᑯᖅᑐᓪᓗᓂ ᓂᓪᓕᐊᕗᖅ, ᓂᐱᖅᔪᐊᒧᑦ ᕾᒐᓛᖅᓗᓂ; ᐊᑭᕋᓂᓗ ᓵᓚᒋᓂᐊᖅᐰᑦ.”
14“ᐊᑯᓂ ᓂᐱᖃᓚᐅᓐᖏᓚᖓ, ᓄᖅᑲᖓᓚᐅᖅᐳᖓ ᐅᕙᓐᓂᒃ ᓄᖅᑲᖓᑎᓐᓇᓱᒃᓗᖓ; ᒫᓐᓇᓕ ᓂᐱᖅᑯᖅᑐᓗᖓ ᓂᓪᓕᐊᔪᒪᓕᖅᐳᖓ ᐊᕐᖕᓇᑐᑦ ᐃᕐᖕᓂᓱᖕᓂᕐᖕᒧᑦ ᓂᓪᓕᐊᔪᑐᑦ, ᐊᒃᓱᕈᕐᖕᓂᕐᖕᒧᓪᓗ ᐃᐱᓂᐊᖅᓗᖓ. 
15ᖃᖅᑬᑦ ᐱᖑᐃᓪᓗ ᓱᓁᕈᑎᑎᑦᓱᒪᕙᒃᑲ, ᐱᕈᖅᑐᖃᕐᖕᓂᖏᓪᓗ ᐃᒤᕈᑎᑎᓪᓗᒋᑦ, ᑰᕕᓂᐅᒐᓗᐊᑦ ᓄᓇᕈᖅᑎᓪᓗᒋᑦ, ᑕᓯᕅᓪᓗ ᐃᒤᕈᑎᑎᓪᓗᒋᑦ. 
16ᑕᐅᑐᖏᑦᑐᑦ ᑎᑭᐅᑎᑎᑦᓱᒫᖅᐸᒃᑲ ᖃᐅᔨᒪᓐᖏᑕᖏᓐᓄᑦ; ᑕᓯᐅᕈᒫᖅᐸᒃᑲ ᐊᖅᑯᑎᒃᑯᑦ ᖃᐅᔨᒪᓐᖏᑕᖏᑎᒍᑦ. ᑖᖅᑐᖅ ᓯᕗᓂᖏᓐᓃᑦᑐᖅ ᖃᐅᒪᔪᓐᖑᖅᑎᑦᓱᒫᖅᐸᕋ, ᒪᓂᕋᐅᖏᑦᑐᓪᓗ ᒪᓂᖅᑲᒃᓴᖅᓗᒋᑦ, ᑍᒤᑦᑐᓂᒃ ᐱᓇᓱᐊᖅᕕᒋᔪᒫᖅᐸᒃᑲ, ᕿᒪᖕᓂᐊᓐᖏᓚᒃᑲᓗ. 
17ᑍᒃᑯᐊ ᐅᑎᖅᑎᑕᐅᔪᒫᖅᐳᑦ ᑲᓐᖑᓇᖅᑐᒦᓕᖅᓗᑎᒡᓗ, ᒎᑎᓐᖑᐊᓂᒃ ᑕᑎᖃᕋᓱᓚᐅᖅᑐᑦ, ᐅᖃᖅᐸᒃᑐᑦ ᒎᑎᓐᖑᐊᓄᑦ, ‘ᐃᓕᑦᓯᓐᓂᒃ ᒎᑎᖃᖅᐳᒍᑦ.’”
18“ᑐᓵᓕᕆᑦᓯ ᑐᓵᖏᑦᑐᓂᒃ ᓯᐅᑎᖃᖅᑐᓯ; ᑕᑯᓕᕆᑦᓯ ᑕᐅᑐᖏᑦᑐᓯ, ᑕᐅᑐᓕᖁᓪᓗᓯ. 
19ᓇᓪᓕᐊᑦ ᑕᐅᑐᖏᑦᑑᕚ ᐱᔨᑦᑐᑦ, ᑐᓵᖏᓐᓂᖅᓴᖅᑕᖃᖅᐹ ᑎᓕᓯᒪᓪᓗᒍ ᐅᖃᖅᑎᖁᑎᓐᓂᑦ? ᑕᐅᑐᖏᓐᓂᖅᓴᖅᑕᖃᖅᐹ ᐅᕙᓐᓄᑦ ᑐᓂᓯᒪᔪᒥᑦ? ᑕᐅᑐᖏᓐᓂᖅᓴᐅᔪᖃᕆᕙᓘ ᐊᑕᓂᐅᑉ ᐱᔨᖓᓂᑦ? 
20ᐅᓄᖅᑐᓂᒃ ᑕᑯᓯᒪᓕᕋᓗᐊᖅᓗᓯ ᐅᑦᔨᕈᓱᓚᐅᓐᖏᓚᓯ, ᓯᐅᑎᖃᕋᓗᐊᖅᓗᓯ ᑐᓵᔪᓂᒃ ᑐᓵᖏᑦᑐᑎᑐᑦ ᑐᑭᓯᔪᓐᓇᓐᖏᓚᓯ. 
21ᐊᑕᓂᐅᑉ ᖁᕕᐊᓲᑎᒋᕚ ᓇᓛᒎᕐᖕᓂᓂ ᐱᓪᓗᒍ; ᐱᖁᔧᑦ ᐊᖏᔪᕈᖅᑎᓐᓂᐊᖅᐰᑦ ᓂᖅᑐᕐᖕᓇᖅᑐᓐᖑᖅᑎᓪᓗᒋᓪᓗ. 
22ᑖᒃᑯᐊᓕ ᑎᒡᓕᒊᔭᐅᓂᑰᕗᑦ ᑎᒎᖅᑬᕕᐅᓂᑰᓪᓗᑎᒡᓗ; ᑕᒪᕐᖕᒥᒡᓗ ᐃᑎᖅᓴᓄᑦ ᓂᒐᖅᑎᑕᐅᓯᒪᕗᑦ, ᑎᒍᔭᐅᓯᒪᕝᕕᖕᓂᓗ ᐃᔨᖅᓯᒪᓪᓗᑎᒃ; ᑎᒍᔭᐅᓯᒪᓕᖅᐳᑦ ᓂᕆᔭᒃᓴᐅᓪᓗᑎᒃ ᓴᐳᑦᔨᔨᒃᓴᖃᕋᑎᒡᓗ; ᑎᒡᓕᒊᔭᐅᕗᑦ ᐅᖃᐅᑦᔭᐅᓇᑎᒡᓗ, ‘ᐅᑎᖅᑎᑦᓯᕕᐅᓕᑦ!’ 
23ᓇᓪᓕᑦᓯᓐᓄᑦ ᑕᒪᓐᓇ ᑐᓴᖅᑕᐅᔪᓐᓇᖅᐹ? ᑭᓇ ᓈᓚᒡᓗᓂ ᑐᓵᓇᓱᒍᓐᓇᖅᐹ ᓯᕗᓂᕐᖕᒥ ᐱᔪᖃᓛᖅᑐᒥᒃ? 
24ᑭᐊ ᔧᑰᑉ ᑭᖑᕚᖏᑦ ᐊᖅᓵᖅᑎᕆᔪᒧᑦ ᑐᓂᓚᐅᖅᐰᑦ, ᐄᓴᕅᓕᒥᐅᓪᓗ ᑎᒡᓕᒃᑎᓄᑦ ᑐᓂᓪᓗᒋᑦ? ᐊᑕᓂᐅᑉ ᑍᒤᑕᐅᑎᓚᐅᓐᖏᓔᑦ? ᐊᔪᖅᑐᓕᕕᒋᓚᐅᕋᑦᑎᒍ, ᑍᑦᓱᒪᓂ ᐊᑐᖅᑕᐅᖁᔭᖏᓐᓂᒃ ᒪᓕᓚᐅᖏᒻᒪᑕ, ᐱᖁᔭᖏᓪᓗ ᓈᓚᓚᐅᕐᖕᓇᒋᑦ. 
25ᑍᒤᒻᒪᑦ ᓂᓐᖓᒡᕕᒋᒻᒪᕆᓚᐅᖅᐰᑦ, ᐅᓇᑕᕐᖕᓂᒧᓪᓗ ᐊᒃᓱᕈᖅᑎᑕᐅᓪᓗᑎᒃ; ᖃᓂᒋᔭᓕᒫᖓᓪᓗ ᐃᑯᐊᓪᓚᒃᑎᓪᓗᒍ, ᓱᓕᓕ ᑐᑭᓯᓚᐅᓐᖏᓚᑦ; ᐃᑯᒪᒧᓪᓗ ᐆᑕᐅᓚᐅᖅᐳᑦ, ᓱᓕᓕ ᐆᒻᒪᒻᒥᐅᑕᖅᑖᕆᓚᐅᓐᖏᓛᑦ.”
