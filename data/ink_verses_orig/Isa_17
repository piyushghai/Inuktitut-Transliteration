1ᐅᖁᒤᒃᓴᐅᑎᖃᕐᖕᓂᖅ ᑕᒫᓯᑰᓯ ᐱᓪᓗᒍ, “ᑕᑯᒋᑦ, ᑕᒫᓯᑰᓯ ᐃᒡᓗᒐᓴᒡᔪᐊᕕᓂᑐᐃᓐᓇᐅᓕᕈᒫᖅᐳᖅ, ᓯᖁᑦᑎᖅᓯᒪᓗᑎᒃ. 
2ᐃᒡᓗᒐᓴᒡᔪᐊᖏᑦ ᐃᓄᐃᕈᑎᔪᒫᖅᐳᑦ ᕿᒤᓐᓇᖅᑕᐅᓗᑎᒃ; ᓰᐱᓄᑦ ᓂᕆᓇᓱᒡᕕᑐᐃᓐᓇᐅᓕᕈᒫᖅᐳᑦ, ᐊᖁᐱᕕᐅᓗᑎᒃ, ᕿᒫᑎᑦᓯᔨᒃᓴᖃᕋᑎᒡᓗ. 
3ᐊᕙᓗᖅᔪᐊᖅᑕᐅᖅ ᐃᕗᕅᑎᒦᑦᑐᖅ ᐱᑕᖃᕈᓐᓃᕈᒫᖅᐳᖅ, ᐊᖓᔪᖅᑳᖅᔪᐊᖃᖅᕕᒡᓗ ᑕᒫᓯᑰᓯᒥ ᐱᑕᖃᕈᓐᓃᖅᓗᓂ; ᓯᕆᐊᒥᐅᑦ ᐊᒥᐊᒃᑯᖏᑦ ᐄᓴᕅᓕᒥᐅᑎᑐᑦ ᑍᒤᓕᕈᒫᖅᐳᑦ ᐊᔪᖏᑦᑐᖅᔪᐊᓐᖑᖅᓗᑎᒃ. ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᐅᖃᖅᐳᖅ. 
4ᑕᒪᓐᓇ ᐅᓪᓗᖅ ᓇᓪᓕᐅᑎᒃᐸᑦ ᔧᑰᑉ ᑭᖑᕚᖏᑦ ᓂᖅᑐᕐᖕᓇᕈᓐᓃᖅᑎᑕᐅᔪᒫᖅᐳᑦ, ᐅᕕᓂᖏᑕ ᖁᐃᓂᓂᖓ ᓴᓗᒃᑎᑎᑕᐅᔪᒫᕐᖕᒪᑦ. 
5ᐊᑦᔨᖃᕈᒫᖅᐳᑦ ᓂᐊᖂᔭᒃᓴᓂᒃ ᓇᐸᔪᓂᒃ ᓇᑲᑎᕆᔨᒧᑦ ᓇᑲᑎᖅᑕᐅᔪᓂᒃ, ᑕᓕᕐᖕᒥᖕᓄᓪᓗ ᓂᐊᖂᔭᒃᓮᑦ ᓄᕗᖏᓐᓂᒃ ᐲᔭᖅᑕᐅᔪᓂᒃ, ᐊᒥᐊᒃᑯᖅᓗᑯᑎᑐᓪᓗ ᐊᔪᖅᓴᖅᑐᓂᑦ ᓄᐊᑕᐅᔪᓂᒃ ᕆᐰᒥᐅᑦ ᓇᖅᓴᖓᓂ. 
6ᐅᓄᖏᑦᑐᓂᒃ ᐊᒥᐊᒃᑯᔪᒫᖅᐳᑦ ᐊᔪᖅᓴᖅᑐᓄᑦ ᐱᔭᐅᖏᑦᑐᑎᑐᑦ, ᓇᐹᖅᑐᑦ ᐅᖅᓱᒃᓴᓖᑦ ᐊᓇᐅᓕᖅᑕᐅᓪᓗᑎᒃ ᐸᐅᕐᖓᖏᑦ ᑲᑕᒐᖅᑎᑕᐅᔪᑎᑐᑦ ᐸᐅᕐᖔᖕᓂᒃ ᒪᕐᕉᖕᓂᒃ ᐱᖓᓱᓂᒡᓘᓐᓃᑦ ᐊᒥᐊᒃᑯᔭᐅᔪᑎᑐᑦ, ᓇᐹᖅᑐᑎᑐᓪᓗ ᖁᑦᓯᖕᓂᖅᐹᒥᑦ ᐸᐅᕐᖓᓂᒃ ᑲᑕᒐᖅᑎᑕᐅᔪᑎᑐᑦ, ᓯᑕᒪᓂᒃ ᑕᓪᓕᒪᓂᒡᓘᓐᓃᑦ ᐊᒥᐊᒃᑯᔪᑎᑐᑦ, ᐊᑕᓂᖅ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ.” 
7ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ, ᐃᓄᐃᑦ ᐱᓐᖑᖅᑎᑦᓯᔨᒋᓚᐅᖅᑕᒥᖕᓂᒃ ᑕᑯᓇᓱᓕᕈᒫᖅᐳᑦ, ᐃᔨᒥᖕᓄᓪᓗ ᐃᒃᐱᒍᓱᑦᓯᐊᖅᓗᑎᒃ ᕿᓂᓕᕈᒫᖅᐳᑦ ᐄᓴᕅᓕᒥᐅᑦ ᐃᑦᔪᕐᖕᓁᑦᑐᖁᑎᖓᓐᓂᒃ. 
8ᑐᓂᕐᕈᓯᖅᕕᖕᓂᒃ ᓴᓇᓚᐅᖅᑕᒥᖕᓂᒃ ᑕᑎᖃᕈᓐᓃᕈᒫᖅᐳᑦ, ᐊᒡᒐᒥᖕᓄᑦ ᓴᓇᓚᐅᖅᑕᒥᖕᓂᒃ, ᑕᑎᖃᕈᓐᓃᖅᓗᑎᒡᓗ ᓇᖕᒥᓂᖅ ᓴᓇᓯᒪᔭᒥᖕᓂᒃ ᒎᑎᓐᖑᐊᒥᒃ ᐊᓯᕋᒥᒃ ᑐᓂᕐᕈᓯᖅᕕᖕᓂᒡᓗ ᐃᓯᖅᓗᐊᕐᖕᓂᑎᑦᓯᕕᖕᓂᒃ. 
9ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ, ᐃᒡᓗᒐᓴᒡᔪᐊᑦ ᐱᔭᐅᔪᓐᓇᖏᑦᑐᐊᓗᐃᑦ ᐃᓄᐃᕈᑎᔪᒫᖅᐳᑦ ᓯᖁᑦᑎᕐᖕᓂᑯᑐᐃᓐᓇᐅᓕᖅᓗᑎᒡᓗ, ᕼᐃᕔᑎᑦ ᐊᒧᕅᑎᓪᓗ ᐃᒡᓗᒐᓴᒡᔪᐊᒥᖕᓂᒃ ᕿᒤᕙᖕᓂᕆᓚᐅᖅᑕᖏᑎᑐᑦ ᐄᓴᕅᓕᒥᐅᓂᒃ ᕿᒫᓇᓱᐊᖅᓗᑎᒃ, ᐃᓄᖃᖅᑐᕕᓂᐅᔮᕈᓐᓃᕈᒫᕐᖕᒪᑦ. 
10ᐳᐃᒍᓚᐅᕋᑦᓯ ᒎᑎᒥᒃ ᐱᐅᓕᔨᑦᓯᓐᓂᒃ, ᐃᖅᑲᐅᒪᓇᓯᓗ ᕾᖅᑐᒥᒃ ᕿᒫᕕᒃᓴᑦᓯᓐᓂᒃ; ᑍᒤᒻᒪᑦ, ᐱᕈᖅᓰᒐᓗᐊᕈᑦᓯ ᐱᕈᖅᑐᓂᒃ ᑕᑯᒥᓇᖅᑐᓂᒃ ᑕᕝᕙᓐᖓᓪᓗ ᐃᓕᐅᖅᑬᓗᓯ ᐊᓯᑦᓯ ᒎᑎᓐᖑᐊᖏᓐᓄᑦ. 
11ᐱᕈᖅᑎᑦᓯᕙᒃᑲᓗᐊᖅᑐᓯ ᐅᓪᓗᒥᑦᓮᓐᓇᖅ ᓄᓇᒧᑦ ᐃᓕᔭᑦᓯᓐᓂᒃ, ᓄᓇᕋᖃᓕᖅᓗᑎᒃ ᐅᓪᓛᓐᖑᕐᖕᒪᑦ ᓄᓇᒧᑦ ᐃᓕᓚᐅᖅᑕᓯ; ᑭᓯᐊᓂ ᑲᑎᖅᓱᐃᓂᖃᕈᓐᓃᓛᖅᐳᖅ ᐅᓪᓗᒥ ᕿᒃᓵᒡᕕᖕᒥ ᐋᓐᓂᐊᓇᖅᑐᒥ ᐋᓐᓂᐊᕈᓐᓃᕐᖕᓇᖏᑦᑐᒥᒡᓗ.
12ᐃᓅᖃᑎᒌᒡᔪᐊᑦ ᐅᓄᖅᑐᑦ ᑲᓪᓕᖅᑐᑐᑦ ᑐᓴᖅᓴᐅᓕᖅᐳᑦ, ᑕᕆᐅᑉ ᐃᒃᑑᓕᔮᕐᖕᓂᖓᑐᑦ! ᐃᓅᖃᑎᒌᒡᔪᐊᑦ ᓂᐱᖅᔪᐊᖏᑦ ᒪᓕᒃᔪᐊᑎᑐᑦ ᓄᓇᒧᑦ ᐊᑭᓐᖓᖃᑦᑕᖅᑐᑎᑐᑦ ᓂᐱᖃᓕᖅᐳᑦ. 
13ᐃᓄᒋᐊᒃᑐᖅᔪᐊᑦ ᓂᓪᓕᐊᔪᖅᔪᐊᖑᓕᖅᐳᑦ ᐃᒪᖅᔪᐃᑦ ᓂᐱᖅᔪᐊᖏᑎᑐᑦ, ᑖᑦᓱᒪᓕ ᐃᓂᖅᑎᕈᒫᖅᐰᑦ, ᕿᒫᓕᕈᒫᖅᐳᑦ ᐅᖓᓯᒃᑐᒧᑦ, ᓂᐊᖂᔭᒃᓴᐅᑉ ᓄᕗᖏᑕ ᐴᖓᑐᑦ ᐃᓗᓕᖃᖏᑦᑐᑐᑦ ᖃᖅᑲᐅᑉ ᖄᖏᑎᒍᑦ ᑎᒃᑕᐅᔪᑎᑐᑦ ᐊᓄᕆᒧᑦ, ᐃᕕᒐᖅᑎᑐᓪᓗ ᐅᓚᓗᔨᕋᖅᑐᒧᑦ ᖃᖓᑕᕋᖅᑎᑕᐅᔪᑎᑐᑦ. 
14ᐅᓐᓄᒃᑯᑦ ᑕᑯᒋᑦ, ᑲᑉᐱᐊᓇᖅᑐᖃᓕᖅᐳᖅ! ᐅᓪᓛᓐᖑᓛᐅᖅᑎᓐᓇᒍ ᓱᓇᑕᖃᕈᓐᓃᖅᐳᖅ! ᑍᒫᒃ ᑕᕝᕙ ᑭᒃᑯᑐᐃᓐᓁᑦ ᓄᓇᑦᑎᓐᓂᒃ ᓄᓁᕈᑦᔨᓇᓱᒃᑐᑦ ᐱᔪᒫᖅᐳᑦ, ᐅᕙᑦᑎᓐᓂᒡᓗ ᓱᓁᕈᑦᔨᓇᓱᐊᖅᑐᑦ ᓇᓚᐅᑦᑖᕈᑎᒃᑯᑦ ᐱᕖᕈᑦᔭᐅᓗᑎᒃ.
