1ᐱᓕᔅᑍᓂᒥᐅᑉ ᐅᓇᑕᓚᐅᖅᐳᑦ ᐄᓴᕅᓕᓂᒃ; ᐄᓴᕅᓕᒃᑯᓪᓗ ᕿᒫᕗᑦ ᐱᓕᔅᑎᐊᒥᐅᓂᒃ, ᑐᖁᑕᐅᕗᓪᓗ ᖃᖅᑲᒥ ᒋᐅᓪᐳᐊᒥ. 
2ᐱᓕᔅᑍᓂᒥᐅᓪᓕ ᒪᓕᒃᐳᑦ ᐊᔪᐃᓐᓇᖅᓗᑎᒃ ᓴᐅᓕᒥᒃ ᐃᕐᖕᓂᖏᓐᓂᒡᓗ; ᐱᓕᔅᑎᐊᒥᐅᓂᑦ ᓴᐅᓕᐅᑉ ᐃᕐᖕᓂᖏᑦ ᑐᖁᑕᐅᕗᑦ ᐅᑯᐊ ᔫᓇᑕᓂ, ᐊᐱᓇᑕᑉ, ᒪᓪᑭᓱᐊᓗ. 
3ᐅᓇᑕᕐᖕᓂᖅ ᐊᒃᓱᕈᕐᖕᓇᒻᒪᕆᓕᓚᐅᖅᐳᖅ ᓴᐅᓕᒧᑦ, ᐱᓯᒋᐊᖅᑎᓂᓪᓗ ᑕᑯᔭᐅᒐᒥ ᐱᓯᒃᑕᐅᕗᖅ ᐃᑭᓕᖅᑕᐅᓪᓗᓂ. 
4ᐅᓇᑕᐅᑎᒥᓂᒡᓗ ᐊᒃᔭᖅᓯᔨᒥᓄᑦ ᐅᖃᖅᐳᖅ, “ᓴᕕᒡᔪᐊᑦ ᐊᒧᓗᒍ, ᑖᑦᓱᒧᖓ ᑲᐱᓚᐅᓐᖓ, ᑭᐱᓯᒪᖏᑦᑐᑦ ᐱᓕᔅᑎᐊᒥᐅᑦ ᕾᓗᑎᒃ ᐱᓐᖑᐊᕆᓗᖓ ᐅᕙᓐᓂᒃ ᑐᖁᑦᓯᖁᓇᒋᑦ.” ᐅᓇᑕᐅᑎᓂᒡᓕ ᐊᒡᔭᖅᓯᔨᖓ ᑍᒤᓕᐅᕈᒪᓐᖏᓚᖅ; ᑲᑉᐱᐊᓱᒻᒪᕆᒃᑲᒥ. ᑍᒤᒻᒪᑦ ᓴᐅᓕ ᓴᕕᒡᔪᐊᓂ ᐊᒧᓪᓗᓂᐅᒃ, ᐹᒻᒪᒡᕕᒋᕚ. 
5ᐅᓇᑕᐅᑎᖏᓐᓂ ᐊᒡᔭᖅᓯᔨᖓ ᑕᑯᒐᒥ ᓴᐅᓕᒥᒃ ᑐᖁᔪᒥᒃ, ᐃᒻᒥᓂᒃᑕᐅᖅ ᓴᕕᒡᔪᐊᒥᓄᑦ ᐹᒻᒪᒃᓗᓂ ᑐᖁᒋᕗᖅ. 
6ᑍᒫᒃ ᑕᕝᕙ ᓴᐅᓕᑯᑦ ᐃᕐᖕᓂᖏᓪᓗ ᐱᖓᓱᑦ ᑐᖁᓚᐅᖅᐳᑦ; ᓴᐅᓕᐅᓪᓗ ᕿᑐᕐᖓᓕᒫᓂ ᑐᖁᖃᑎᒋᓚᐅᖅᐰᑦ. 
7ᐄᓴᕅᓕᒃᑯᓪᓗ ᓇᖅᓴᐅᑉ ᐊᑭᐊᓃᑦᑐᑦ ᑐᓴᕋᒥᒃ ᐄᓴᕅᓕᒥᐅᑦ ᕿᒫᓂᖏᓐᓂᒃ ᓴᐅᓕᒃᑯᓪᓗ ᐃᕐᖕᓂᕇᑦ ᑐᖁᑕᐅᓂᖏᓐᓂᒃ, ᐃᒡᓗᒐᓴᒥᖕᓂᒃ ᕿᒤᓐᓁᓪᓗᑎᒃ ᕿᒪᒃᓯᕗᑦ; ᐱᓕᔅᑍᓂᒥᐅᓪᓕ ᑕᕝᕗᓐᖓᕋᒥᒃ ᑕᕝᕙᓂ ᓄᓇᑖᖅᐳᑦ.
8ᑲᐅᑎᓪᓗᒍ, ᐱᓕᔅᑍᓂᒥᐅᑉ ᑐᖁᑕᐅᓯᒪᔪᓂᒃ ᐊᓐᓄᕅᔧᔭᖅᑐᖅᐳᑦ, ᓇᓂᓯᕗᓪᓗ ᓴᐅᓕᒥᒃ ᐃᕐᖕᓂᖏᓐᓂᒡᓗ ᑐᖁᖓᔪᓂᒃ ᖃᖅᑲᒥ ᒋᐅᓪᐳᐊᒥ. 
9ᐊᓐᓄᕅᔭᖅᐹᓪᓗ ᓂᐊᖁᐃᖅᓗᒍᓗ ᓴᐴᓗᑕᖓᓗ ᐱᕚᑦ, ᐅᖃᕆᐊᖅᑐᖅᑎᑦᓯᕗᓪᓗ ᐱᓕᔅᑍᓂᒥᐅᓕᒫᓄᑦ, ᑐᓴᕈᒥᓇᕆᔭᒥᖕᓂᒃ ᐅᖃᖁᓪᓗᒋᑦ ᒎᑎᓐᖑᐊᓄᑦ ᐃᓄᖕᓄᓪᓗ. 
10ᐅᓇᑕᐅᑎᖏᓪᓗ ᑐᒃᓯᐊᖅᕕᖁᑎᒥᓄᐊᖅᐰᑦ ᒎᑎᒥᖕᓄᓪᓗ, ᓂᐊᖁᐊᓗ ᐃᓕᕚᑦ ᑍᒐᓂᒧᑦ ᑐᒃᓯᐊᖅᕕᖕᒧᑦ.
11ᐃᓄᐃᓪᓕ ᔭᐲᓯ-ᒋᓖᑎᒦᑦᑐᑦ ᑐᓴᕋᒥᒃ ᐱᓕᔅᑍᓂᒥᐅᑦ ᐱᓂᐊᕐᖕᓂᕆᔭᖏᓐᓂᒃ ᓴᐅᓕᒧᑦ, 
12ᓯᕘᕋᔪᓐᓇᖏᓐᓂᖅᐹᑦ ᐊᖑᑏᑦ ᒪᑭᑉᐳᑦ, ᓴᐅᓕᐅᓪᓗ ᑎᒥᖓ ᐃᕐᖕᓂᖏᑕᓗ ᑎᒥᖏᑦ ᑎᒍᕔᑦ, ᔭᐲᓯᒧᐊᕈᑎᓪᓗᒋᓪᓗ. ᓴᐅᓂᖏᓪᓗ ᐃᓗᕕᖅᐰᑦ ᓇᐹᖅᑑᑉ ᐆᒃ ᐊᑖᓄᑦ ᔭᐲᓯᒦᑦᑐᒧᑦ, ᓂᕆᑦᑍᓕᕗᓪᓗ ᐅᓪᓗᓂᒃ 7-ᓂᒃ.
13ᑕᕝᕙ ᓴᐅᓕ ᑍᒫᑦ ᑐᖁᓚᐅᖅᐳᖅ ᒪᓕᒍᓐᓃᓚᐅᕐᖕᓂᕐᖕᒥᓄᑦ ᐊᑕᓂᕐᖕᒥᒃ; ᐊᑕᓂᐅᑉ ᐱᖁᔭᖏᓐᓂᒃ ᓈᓚᓚᐅᖏᓐᓇᒥ, ᑐᖁᖓᔪᓄᓪᓗ ᖃᐅᔨᓇᓱᐊᖅᑎᒧᑦ ᖃᐅᔨᓇᓱᐊᓚᐅᕐᖕᒪᑦ ᖃᓄᐃᓕᐅᕆᐊᖃᕐᖕᒪᖔᕐᖕᒥ, 
14ᐊᑕᓂᕐᖕᒥᒡᓗ ᖃᓄᐃᓕᐅᕆᐊᖃᕐᖕᒪᖔᕐᖕᒥ ᐊᐱᖅᓱᓚᐅᖏᒻᒪᑦ. ᑍᒤᒻᒪᑦ ᐊᑕᓂᐅᑉ ᑐᖁᑎᑉᐹ, ᐊᖓᔪᖅᑲᐅᕕᖓᓗ ᑐᓂᕚ ᑍᕕᑎᒧᑦ ᔩᓯᐅᑉ ᐃᕐᖕᓂᖓᓄᑦ.
