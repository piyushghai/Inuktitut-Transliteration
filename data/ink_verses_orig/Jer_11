1ᐅᑯᐊ ᐅᖃᐅᓰᑦ ᔨᕆᒤᐊᒧᑦ ᑎᑭᓚᐅᖅᐳᑦ ᐊᑕᓂᕐᖕᒥᑦ, ᐅᖃᖅᓗᓂ, 
2“ᑐᓴᕆᑦ ᑖᑦᓱᒪ ᐊᖏᖃᑎᒌᖕᓂᐅᑉ ᐅᖃᐅᓯᖏᓐᓂᒃ, ᐅᖃᐅᓯᕆᓗᒋᓪᓗ, ᔫᑕᒥᐅᓄᑦ ᔪᕉᓴᓚᒥᐅᓄᓪᓗ. 
3ᐅᖃᐅᑎᓗᒋᓪᓗ, ᐃᒫᒃ ᐊᑕᓂᖅ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ: ᓇᕐᕈᓇᖅᓯᓕ ᐊᖏᖃᑎᒌᖕᓂᐅᑉ ᐅᖃᐅᓯᖏᓐᓂᒃ ᓈᓚᖏᑦᑐᖅ. 
4ᓯᕗᓕᓯᓐᓂᒃ ᐱᖁᔨᓚᐅᕋᒪ ᐊᐅᓪᓚᖅᑎᓪᓗᒋᑦ ᐃᑦᔨᑉᑎᒥᑦ, ᓴᕕᕋᔭᒃᓴᒥᒃ ᐊᐅᒃᑎᑦᓯᕕᒃᑎᑐᑦ ᑍᒤᑦᑐᒦᕝᕕᒋᔭᖓᓂᑦ, ᐅᖃᖅᓗᖓᓗ, ᓂᐱᒐ ᓈᓚᒃᑕᒃᓴᕆᕙᓯ, ᐱᖁᔨᑦᔪᑎᒋᔭᓕᒫᒃᑲᓗ ᒪᓕᒡᓗᒋᑦ. ᑕᕝᕙ ᐃᓄᖁᑎᒋᓂᐊᖅᐸᑦᓯ, ᐅᕙᖓᓗ ᒎᑎᒋᓂᐊᖅᐸᑦᓯᓐᖓ. 
5ᐅᖃᕕᒃᓗᖓ ᐊᖏᒻᒪᕆᒍᑎᒋᓚᐅᖅᑕᕋ ᓯᕗᓕᑦᓯᓐᓄᑦ ᓱᓕᖁᓪᓗᒍ, ᓄᓇᑖᖅᑎᑦᓱᒪᓚᐅᕋᒃᑭ ᒪᒪᖅᑐᓂᒃ ᓂᕿᒃᓴᖃᑦᓯᐊᖅᑐᒥᒃ ᐊᔪᖅᓴᕐᖕᓇᖏᑦᑐᒥᓗ ᐅᓪᓗᒥ ᓄᓇᒋᓕᖅᑕᑦᓯᓐᓂᒃ.” ᑕᕝᕙ ᑭᐅᕙᕋ, “ᐊᑕᓃᖅ, ᑍᒤᓕᖅᓕ.”
6ᐊᑕᓂᐅᓪᓗ ᐅᖃᐅᑎᕚᖓ, “ᑕᒪᒃᑯᐊᓕᒫᑦ ᐅᖃᐅᓯᕆᒃᑭᑦ ᔫᑕᒥᐅᓂ ᔪᕉᓴᓚᒥᐅᓂᓗ; ᑐᓴᕆᑦᓯ ᐊᖏᖃᑎᒌᖕᓂᐅᑉ ᒪᓕᒃᑕᐅᖁᔭᖏᓐᓂᒃ ᓈᓚᒃᑐᒃᓴᐅᕗᓯ. 
7ᑍᒪᓐᖓᑦ ᓯᕗᓕᓯ ᐊᐅᓪᓚᖅᑎᓚᐅᕋᒃᑭᑦ ᐃᑦᔨᑉᑎᒥᑦ ᐅᓪᓗᒥᒧᑦ ᑎᑭᓪᓗᒍ, ᐅᖃᐅᑎᖃᑦᑍᓐᓇᓚᐅᖅᐸᒃᑲ ᐅᓄᖅᑐᐃᓱᖅᓗᒋᑦ ᓂᐱᓐᓂᒃ ᓈᓚᒃᑐᒃᓴᐅᓂᖏᓐᓂᒃ. 
8ᑐᓴᓚᐅᓐᖏᓚᓪᓕ ᓈᓚᒐᓱᐊᓚᐅᓐᖏᓚᓪᓘᓐᓃᑦ ᒪᓕᖔᓚᐅᖅᐳᓪᓕ ᐆᒻᒪᑎᒥ ᓯᑎᔫᑦᔪᑎᒋᔭᖏᓐᓂᒃ ᐱᐅᖏᑦᑐᓂᒃ. ᑍᒤᒻᒪᑦ ᑐᓂᓚᐅᖅᐸᒃᑲ ᐊᖏᖃᑎᒌᖕᓂᐅᑉ ᐅᖃᐅᓯᖏᓐᓂᒃ, ᒪᓕᒃᑕᐅᖁᓪᓗᒋᑦ ᑖᒃᑯᓄᖓ, ᒪᓕᒍᒪᓚᐅᓐᖏᓚᓪᓕ.”
9ᐊᑕᓂᐅᓪᓕ ᐅᖃᐅᑎᒃᑲᓐᓂᕆᕚᖓ, “ᐋᖅᑭᒃᓱᐃᓯᒪᔪᖃᖅᐳᖅ ᓈᒻᒪᖏᑦᑐᒥᒃ ᔫᑕᒥᐅᓂ ᔪᕉᓴᓚᒥᐅᓂᓗ. 
10ᓯᕗᓕᕆᓚᐅᖅᑕᒥ ᐊᔪᖅᑐᓕᑦᔪᑎᒋᕙᓚᐅᖅᑕᖏᓐᓄᑦ ᐅᑎᕐᖕᒪᑕ, ᓈᓚᒍᒪᕙᓚᐅᖏᑦᑐᓄᑦ ᐅᖃᐅᓯᕐᖕᓂᒃ, ᐊᓯᓐᓂᒡᓗ ᒎᑎᖃᕋᓱᐊᖅᐳᑦ ᐱᔨᑦᓯᕈᒪᔭᒥᖕᓂᒃ; ᐄᓴᕅᓕᒥᐅᑦ ᔫᑕᒥᐅᓪᓗ ᑕᒪᕐᖕᒥᒃ ᓯᖁᒥᑦᑎᓯᒪᖕᒪᑕ ᓯᕗᓕᖏᓐᓄᑦ ᐊᖏᖃᑎᒌᒍᑎᒋᓯᒪᔭᓐᓂᒃ.” 
11ᑍᒤᒻᒪᑦ ᐃᒫᒃ ᐊᑕᓂᖅ ᐅᖃᖅᐳᖅ, “ᑕᑯᒋᑦ ᐱᐅᖏᑦᑐᒧᑦ ᑎᑭᑕᐅᑎᓐᓂᐊᖅᐸᒃᑲ ᕿᒫᔪᓐᓇᕐᖕᓂᐊᓐᖏᑕᖓᓐᓂᒃ, ᐅᕙᓐᓂᒃ ᑕᑎᖃᕋᓱᒃᑲᓗᐊᖅᐸᑕ, ᑐᓴᕐᖕᓂᐊᓐᖏᓚᒃᑲ. 
12ᔫᑕᐅᑉ ᐃᒡᓗᒐᓴᖏᑦ ᔪᕉᓴᓚᒥᐅᓪᓗ ᐃᓄᖏᑦ, ᑕᑎᖃᕋᓱᐊᕈᒫᖅᐳᑦ ᒎᑎᓐᖑᐊᓂᒃ ᑐᒃᓯᐊᖅᕕᒋᕙᒃᑕᒥᖕᓂᒃ, ᐱᐅᓕᔨᒋᔪᓐᓇᕐᖕᓂᐊᓐᖏᓔᓪᓕ ᑲᑉᐱᐊᓇᖅᑐᒧᑦ ᑎᑭᑕᐅᒍᑎᒃ. 
13ᔫᑕᒥᐅᑕᐅᔪᓯ ᒎᑎᖃᓕᖅᐳᓯ ᓄᓇᖁᑎᑦᓯᑐᑦ ᐅᓄᖅᑎᒋᔪᓂᒃ; ᑐᓂᕐᕈᓯᖅᕕᖃᐅᓕᖅᓗᓯᓗ ᔪᕉᓴᓚᒥᐅᑦ ᐊᖅᑯᑎᖏᑎᑐᑦ ᐅᓄᖅᑎᒋᔪᓂᒃ ᓇᕐᕈᓇᖅᑐᓂᒃ, ᒎᑎᓐᖑᐊᒧᑦ ᐰᓕᒧᑦ ᐃᓯᖅᓗᐊᕐᖕᓂᑎᑦᓯᕕᑦᓯᓐᓂᒃ. 
14ᑍᒤᒻᒪᑦ ᐃᓄᐃᑦ ᑖᒃᑯᐊ ᑐᒃᓯᐅᑎᑦᑍᓕᒃᑭᑦ, ᕿᓄᑦᔪᑎᒋᑦᑍᓕᒃᑭᑦ ᑐᒃᓯᐅᑎᑦᑍᓕᓗᒋᓪᓗ, ᐅᖁᒤᒃᓴᓕᕈᑎᒃ ᑐᒃᓯᐊᕋᓗᐊᖅᐸᑕ ᑐᓴᕐᖕᓂᐊᓐᖏᓚᒃᑲ.
15ᓱᔪᓄᑯᐊ ᓇᒡᓕᒋᔭᒃᑲ ᐃᒡᓗᓐᓃᑉᐸᑦ, ᐱᐅᖏᑦᑐᓕᔨᑐᐃᓐᓇᐅᓪᓗᑎᒃ? ᐊᖏᕈᑏᑦ ᑐᓂᕐᕈᑎᒋᔭᓯᓗ ᐆᒪᔪᐃᑦ ᑲᑉᐱᐊᓇᖅᑐᒥᒃ ᓇᓪᓕᐅᑎᔪᒃᓴᒥᒃ ᓄᖅᑲᖅᑎᑦᓯᔪᓐᓇᕋᓱᒋᕕᓯᐅᒃ? ᐱᐅᖏᑦᑐᓂᒃ ᐊᑐᕈᒪᔭᑦᓯᓐᓂᒃ ᑲᔪᓯᑐᐃᓐᓇᖅᑎᓪᓗᓯ ᐅᐱᒋᔭᐅᑦᔪᑎᒃᓴᐅᓇᓱᒋᕕᓯᐅᒃ ᑕᒪᓐᓇ? 
16ᐊᑕᓂᐅᑉ ᑍᕙᓚᐅᖅᐹᓯ, ‘ᐆᒪᑦᓯᐊᖅᑐᖁᑎᒋᓂᕋᖅᓗᓂᓯ ᓇᐹᖅᑐᑎᑐᑦ ᐅᖅᓱᒃᓴᖅᑕᓕᒃᑎᑐᑦ ᐱᕈᖅᕕᐅᓯᒪᑦᓯᐊᕐᖕᓂᕐᖕᒥᖕᓄᑦ ᑕᑯᒥᓇᖅᑐᑎᑐᑦ’; ᑲᓪᓕᕐᖕᒧᓪᓕ ᐃᑯᐊᓪᓚᒃᑕᐅᔪᒫᖅᐳᑦ, ᓇᐹᖅᑑᓪᓗ ᐊᕙᓚᖓᔪᖏᑎᑐᑦ ᐊᓯᕈᖅᑕᐅᓗᑎᒃ.
17ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑕ ᐱᕈᖅᑎᓚᐅᕋᓗᐊᕐᖕᒪᓯ, ᐄᓴᕅᓕᒥᐅᓪᓕ ᔫᑕᒥᐅᓪᓗ ᐅᕙᓐᓂᒃ ᓂᓐᖓᒃᓮᓯᒪᕗᑦ ᐱᐅᖏᑦᑐᓕᓂᕐᖕᒥᖕᓄᑦ, ᑐᓂᕐᕈᓯᖅᓗᑎᒃ ᒎᑎᓐᖑᐊᒧᑦ ᐰᓕᒧᑦ.”
18ᐊᑕᓂᐅᓪᓕ ᖃᐅᔨᑎᓚᐅᕐᖕᒪᖓ ᖃᐅᔨᓚᐅᖅᐳᖓ; ᑕᑯᑎᓚᐅᕐᖕᒪᖓ ᐱᐅᖏᑦᑐᓂᒃ ᐱᓇᓱᐊᕈᒪᔭᖏᓐᓂᒃ. 
19ᖃᐅᔨᒪᓇᖓᓕ ᓄᕐᕋᐅᔭᖅᑎᑐᑦ ᑐᖁᑕᐅᕕᒃᓴᒥᓄᑦ ᐋᑕᐅᓕᖅᑐᑎᑐᑦ ᑍᒤᓚᐅᖅᐳᖓ. ᖃᐅᔨᒪᓚᐅᓐᖏᓚᖓ ᐋᖅᑭᒃᓱᐃᓯᒪᔪᕕᓂᐅᓕᖅᑎᓪᓗᒋᑦ ᑐᖁᑦᓯᔪᒪᓪᓗᑎᒃ ᐅᕙᓐᓂᒃ, ᐅᖃᖅᓗᑎᒃ, “ᓇᐹᖅᑐᖅ ᐊᓯᕈᓚᐅᖅᓚᕗᑦ ᐱᕈᖅᑐᖏᓪᓗ ᐆᒪᔪᑦ ᓄᓇᖓᓂᑦ ᓇᑲᓚᐅᖅᓚᕗᑦ, ᐊᑎᖓᓗ ᐃᖅᑲᐅᒪᔭᐅᔪᓐᓁᖁᓪᓗᒍ.”
20ᐊᑕᓃᖅᓕ ᖁᑦᓯᖕᓂᖅᐸᐅᔪᑎᑦ, ᓈᒻᒪᓈᖅᑐᒥᒃ ᐃᖅᑲᖅᑐᐃᔪᑎᑦ, ᐃᓄᐃᓪᓗ ᐆᒻᒪᑎᖓᓃᑦᑐᓂᒃ ᐃᓱᒪᖓᓃᑦᑐᓂᒡᓗ ᖃᐅᔨᓴᕈᓐᓇᖅᑐᑎᑦ, ᐊᑭᓂᐊᕐᖕᓂᖅ ᑖᒃᑯᓄᖓ ᐃᓕᖕᓄᑦ ᑐᓂᖔᖅᐸᕋ.
21ᑍᒤᒻᒪᑦ ᐃᒫᒃ ᐊᑕᓂᖅ ᐅᖃᖅᐳᖅ, “ᐊᖑᑎᓄᑦ ᓄᓇᒥ ᐊᓇᑑᑎᒦᑦᑐᓄᑦ, ᑐᖁᑦᓯᔪᒪᔪᓄᑦ ᐃᓕᖕᓂᒃ ᐅᖃᖅᓗᑎᒡᓗ, ‘ᐊᑕᓂᐅᑉ ᐊᑎᖓᓂ ᐅᖃᖁᔭᖏᓐᓂᒃ ᐅᖃᖅᑍᓕᒋᑦ, ᐅᖃᑐᐊᕈᕕᑦ ᑐᖁᓐᓂᐊᖅᐸᑦᑎᒋᑦ.’” 
22ᑍᒤᒻᒪᑦ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐃᒫᒃ ᐅᖃᖅᐳᖅ, “ᑕᑯᒋᑦ, ᓱᒋᐊᕐᖕᓂᐊᖅᐸᒃᑲ ᐃᓅᓱᒃᑐᖁᑎᖏᑦ ᑐᖁᑕᐅᔪᒫᖅᐳᑦ ᐅᓇᑕᖅᑐᓂ; ᐃᕐᖕᓂᖏᓪᓗ ᐸᓂᖏᓪᓗ ᑳᖕᓇᖅᑐᒧᑦ ᐱᖅᓕᕋᕈᒫᖅᐳᑦ. 
23ᐊᒥᐊᒃᑯᖃᕐᖕᓂᐊᓐᖏᓚᓪᓗ, ᐊᓇᑑᑎᒥᐅᑦ ᐃᓄᖏᑦ ᐊᓯᕈᖅᑕᐅᓇᖅᑐᒧᑦ ᑎᑭᑕᐅᔪᒫᖅᐳᑦ, ᐊᕐᕌᒍᒥ ᓱᒋᐊᖅᑕᐅᕕᒃᓴᖓᑦ ᓇᓪᓕᐅᑎᒃᐸᑦ.”
