1ᐊᑕᓔᐊ ᐊᕼᐊᔧᐊᐅᑉ ᐊᓈᓇᖓ ᖃᐅᔨᓕᕋᒥ ᐃᕐᖕᓂᖓᑕ ᐃᓅᔪᓐᓃᕐᖕᓂᖓᓂᒃ, ᐊᖓᔪᖅᑳᖅᔪᐊᑉ ᕿᑐᕐᖔᓕᒫᖏᑦ ᑐᖁᕋᖅᑕᐅᑎᓕᖅᐰᑦ. 
2ᔨᕼᐅᓰᐸ ᐊᖓᔪᖅᑳᖅᔪᐊᑉ ᔪᕌᒻ ᐸᓂᖓ ᐊᕼᐊᔧᐊᐅᑉ ᓇᔭᖓ, ᐃᔨᕋᖅᑐᖅᓗᓂ ᔪᐊᓯ ᐊᕼᐊᔧᐊᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᑉ ᕿᑐᕐᖓᖏᓐᓂᑦ ᑎᒍᕚ ᑐᖁᕋᖅᑕᐅᖏᓐᓂᖏᓐᓂ ᐊᕝᕗᑎᑎᓪᓗᒍ ᐊᑕᓔᐊᒥᑦ ᐃᔨᖅᐹ. ᑖᓐᓇ ᑐᖁᑕᐅᓚᐅᓐᖏᓚᖅ. 
3ᔪᐊᓯ ᐰᕆᔨᖓᓗ ᐃᔨᖅᑕᐅᓯᒤᓐᓇᓚᐅᖅᐴᒃ ᐊᕐᕌᒍᓂᒃ 6-ᓂᒃ ᐊᑕᓂᐅᑉ ᐃᒡᓗᖓᓂᑦ ᐊᑕᓔᐊᐅᑉ ᐊᐅᓚᑦᓯᔨᐅᓂᖓᓂ. 
4ᐊᕐᕌᒍᐃᑦ 7-ᖓᓐᓂ ᔨᕼᐅᐃᐊᑕ ᑐᓂᕐᕈᓯᖅᑎᑦᓯᔨ ᐊᖓᔪᖅᑳᖅᔪᐊᑉ ᐅᓇᑕᖅᑎᖁᑎᖏᑕ ᐊᖓᔪᖅᑳᖏᑦ 100-ᓄᑦ ᑳᕆᑎᔅᓂᒃ ᑍᔭᐅᔪᑦ ᖃᐅᔨᓴᖅᑎᖁᑎᖏᓪᓗ ᕾᖁᕔᑦ ᐊᑕᓂᐅᑉ ᐃᒡᓗᖓᓄᑦ; ᐅᖃᕕᒡᓗᑎᒡᓗ ᐊᖏᖃᑎᒋᕔᑦ ᐊᑕᓂᐅᑉ ᐃᒡᓗᖓᓂ, ᑕᑯᑎᓕᖅᓗᒋᓪᓗ ᐊᖓᔪᖅᑳᖅᔪᐊᑉ ᐃᕐᖕᓂᖓᓂᒃ ᔪᐊᓯᒥᒃ. 
5ᐅᖃᐅᑎᕔᓪᓗ, “ᐃᒫᒃ ᐱᓇᓱᐊᕐᖕᓂᐊᖅᐳᓯ, ᐱᖓᓲᓕᖅᑲᖓᓗᓯ ᐊᕕᒃᑐᖅᓯᒪᓗᓯ ᓴᐸᑎᐅᓕᖅᐸᑦ, ᐃᓚᖏᑦ ᖃᐅᔨᓵᖃᖅᑐᒃᓴᐅᕗᑦ ᐊᖓᔪᖅᑳᖅᔪᐊᑉ ᐃᒡᓗᖃᖅᕕᖓᓂᒃ, 
6ᐃᓚᖏᓪᓗ ᖃᐅᔨᓵᖃᖅᓗᑎᒃ ᓲᕆ ᐃᑎᖅᑕᖅᕕᒡᒥᒃ, ᑖᒃᑯᐊ ᐱᖓᔪᐃᖏᑦ ᑐᒃᓯᐊᖅᕕᒡᔪᐊᕐᖕᒥᒃ ᖃᐅᔨᓵᖃᕐᖕᓂᐊᖅᐳᑦ ᐃᓇᖏᖅᑕᐅᑎᓗᑎᒃ. 
7ᑖᒃᑯᐊ ᒪᕐᕈᐃᑦ ᖃᐅᔨᓴᖅᑏᑦ ᓴᐸᑎᐅᓕᕌᖓᑦ ᓄᖅᑲᖓᑬᓐᓇᖅᐸᒃᑑᒐᓗᐊᑦ, ᓄᖅᑲᖓᖏᓪᓗᑎᒃ ᖃᐅᔨᓴᑐᐃᓐᓇᓛᖅᐳᑦ ᐊᖓᔪᖅᑳᖅᔪᐊᑉ ᓇᔪᖅᑕᖓᓂᒃ ᐊᑕᓂᐅᑉ ᐃᒡᓗᖓᓂ. 
8ᐊᖓᔪᖅᑳᖅᔪᐊᑉ ᐊᕙᑖᓃᖏᓐᓇᖅᑐᒃᓴᐅᕗᑦ ᐅᓇᑕᐅᑎᓂᒃ ᑎᒍᒥᐊᖅᓗᑎᒃ. ᖃᒡᓕᓗᐊᖅᑐᖃᖅᐸᑦ ᑖᑦᓱᒧᖓ ᑐᖁᑕᐅᔪᒃᓴᐅᕗᖅ. ᐊᖓᔪᖅᑳᖅᔪᐊᖅ ᓇᒧᑐᐃᓐᓇᖅ ᐂᔭᕌᖓᑦ ᒪᓕᒃᑕᐅᖏᓐᓇᖅᑐᒃᓴᐅᕗᖅ.” 
9ᑕᕝᕙ ᐅᓇᑕᖅᑎᓄᑦ ᐊᖓᔪᖅᑳᑦ ᑐᓂᕐᕈᓯᖅᑎᑦᓯᔨᐅᑉ ᔨᕼᐅᐃᐊᑕᐅᑉ ᐊᑐᖅᑕᐅᖁᔭᖏᑦ ᒪᓕᑦᓯᐊᖅᓗᒋᑦ ᐱᓇᓱᐊᓚᐅᖅᐳᑦ. ᐅᓇᑕᖅᑎᖁᑎᑎᒃ ᐊᑐᓂᑦ ᐱᔭᒃᓴᖏᓐᓂᒃ ᓇᓗᓁᖅᓯᕕᒋᕔᑦ ᓴᐸᑎᐅᓕᖅᐸᑦ ᐱᓇᓱᐊᕐᖕᓂᐊᖅᑐᑦ ᓄᖅᑲᖓᓂᐊᖅᑐᓪᓗ ᓇᓗᓁᕆᐊᖅᑐᖃᑦᑕᖅᐳᑦ ᔨᕼᐅᐃᐊᑕᒧᑦ. 
10ᔨᕼᐅᐃᐊᑕᐅᑉ ᐅᓇᑕᖅᑎᓄᑦ ᐊᖓᔪᖅᑳᖑᔪᑦ ᖃᓗᒋᐊᓂᒃ ᐊᒡᕖᕋᐅᑎᓂᒡᓗ ᐱᑖᖅᑎᑉᐰᑦ ᐊᖓᔪᖅᑳᖅᔪᐊᑉ ᑍᕕᑎᐅᑉ ᐱᕕᓂᖏᓐᓂᒃ ᐊᑕᓂᐅᑉ ᐃᒡᓗᖓᓃᑦᑐᓂᒃ. 
11ᐅᓇᑕᖅᑏᑦ ᖃᐅᔨᓴᖅᑎᐅᑎᑕᐅᔪᑦ ᐅᓇᑕᐅᑎᓕᔭᖅᓗᑎᒃ ᐃᓂᒋᔭᕆᐊᖃᓚᐅᖅᑕᒥᖕᓃᑉᐳᑦ ᐊᖓᔪᖅᑳᖅᔪᐊᑉ ᐊᕙᑖᓂ ᑐᓂᕐᕈᓯᖅᕕᐅᑉ ᓴᓂᐊᓂ ᐊᑕᓂᐅᑉ ᐃᒡᓗᓕᒫᖓᓂ. ᓯᕿᓂᐅᑉ ᓄᐃᕕᐊᑕ ᓇᓛᓂᑦ ᐅᓐᓄᐊᓪᓗᐊᑉ ᓇᓛᓄᑦ ᑎᑭᐅᓯᒪᓪᓗᑎᒃ. 
12ᔨᕼᐅᐃᐊᑕᐅᑉ ᐊᖓᔪᖅᑳᖅᔪᐊᑉ ᐃᕐᖕᓂᖓ ᓴᖅᑭᑎᓪᓗᓂᐅᒃ ᐊᖓᔪᖅᑳᖅᔪᐊᖅᓯᐅᑎᒥᒃ ᓇᓴᖅᐹ; ᑐᓂᓪᓗᓂᐅᒡᓗ ᐊᖏᖃᑎᒌᒃᓯᒪᓂᖏᑕ ᓇᓗᓁᖅᑕᐅᑦᔪᑎᖏᓐᓂᒃ ᐊᖓᔪᖅᑳᖅᔪᐊᖑᓕᕐᖕᓂᖓᓗ ᓇᓗᓁᖅᓗᒍ ᐅᖅᓱᒧᑦ ᓂᐊᖁᐊᒍᑦ ᑯᕝᕕᕆᕚᑦ; ᐃᓄᐃᑦ ᐸᑦᑕᒃᑐᖅᓗᑎᒃ ᓂᐱᒋᒃᑑᓪᓗᑎᒃ ᓂᓪᓕᐊᕗᑦ, “ᐊᖓᔪᖅᑳᖅᔪᐊᖅ ᐊᑯᓂ ᐃᓅᓕ!” 
13ᐊᑕᓔᐊ ᑐᓵᓕᕋᒥ ᐃᓄᐃᑦ ᐅᓇᑕᖅᑏᓪᓗ ᓂᐱᖏᓐᓂᒃ ᑕᑯᔭᖅᑐᖅᐳᖅ ᐃᓄᖕᓂᒃ ᐊᑕᓂᐅᑉ ᐃᒡᓗᖓᓃᑦᑐᓂᒃ. 
14ᑕᑯᒐᒥᓗ ᐊᖓᔪᖅᑳᖅᔪᐊᕐᖕᒥᒃ, ᓇᖏᖅᑐᒥᒃ ᓇᐸᔪᐊᓗᐃᑦ ᓴᓂᐊᓂ ᐱᐅᓯᕆᔭᐅᓲᖅ ᒪᓕᒡᓗᒍ. ᐅᓇᑕᖅᑏᑦ ᐊᖓᔪᖅᑳᖏᑦ ᓱᐴᒐᖅᑏᓪᓗ ᓴᓂᐊᓂ ᓇᖏᖅᓗᑎᒃ, ᐃᓅᓕᒫᓗ ᓇᑭᑐᐃᓐᓇᖅ ᐱᓯᒪᔪᑦ ᑕᕝᕙᓃᑉᐳᑦ ᖁᕕᐊᓱᒃᑐᐊᓘᓪᓗᑎᒃ ᓱᐴᒐᕐᖕᓂᒡᓗ ᓂᓪᓕᐊᑎᑦᓯᓪᓗᑎᒃ. ᐊᑕᓔᐊᐅᓪᓗ ᐊᓐᓄᕌᓂ ᐊᓕᒃᐰᑦ ᓂᐱᑭᑦᑑᓪᓗᓂᓗ ᐅᖃᖅᐳᖅ, “ᐊᑭᕋᖅᑐᖅᑎᐅᕗᓯ! ᐊᑭᕋᖅᑐᖅᑎᐅᕗᓯ!” 
15ᔨᕼᐅᐃᐊᑕ ᑐᓂᕐᕈᓯᖅᑎᑦᓯᔨᐅᑉ ᐊᖓᔪᖅᑳᑦ ᐅᓇᑕᖅᑎᓄᑦ 100-ᐅᓈᖅᑎᖅᑐᓄᑦ ᐅᖃᐅᑎᕔᑦ ᑎᒍᔭᐅᖁᓪᓗᒍ ᐅᓇᑕᖅᑎᖁᑎᖏᓐᓄᑦ ᑖᑦᓱᒥᖓᓗ ᐃᑲᔪᖅᑐᕋᓱᐊᖅᑐᑦ ᑐᖁᑕᐅᖃᑦᑕᖁᕔᑦ. ᐅᖃᐅᑎᓯᒪᓚᐅᕋᒥᒋᑦ ᐊᑕᓔᐊ ᑐᖁᑕᐅᖁᓇᒍ ᐊᑕᓂᐅᑉ ᐃᒡᓗᖓᑕ ᐃᓗᐊᓂ. 
16ᑕᕝᕙ ᐅᓇᑕᖅᑏᑦ ᑎᒍᕚᑦ ᕿᒧᒃᓯᐅᑎᓄᑦ ᐃᑎᖅᕕᐅᓲᒧᑦ ᐊᖓᔪᖅᑳᖅᔪᐊᑉ ᐃᒡᓗᖓᓄᐊᖓᔪᒧᑦ ᑎᑭᓐᓇᒥᒃ ᑕᕝᕙᓂ ᑐᖁᑕᐅᕗᖅ. 
17ᔨᕼᐅᐃᐊᑕ ᐊᖏᖃᑎᓕᐅᕈᑎᒥᒃ ᐋᖅᑮᕗᖅ ᐊᑕᓂᕐᖕᒧᑦ ᐊᖓᔪᖅᑳᖅᔪᐊᕐᖕᒧᓪᓗ ᐃᓄᖕᓄᓪᓗ ᐊᑕᓂᖕᒧᑦ ᐃᓄᖁᑕᐅᖏᓐᓇᖁᓪᓗᒋᑦ. ᐊᖏᖃᑎᓕᐅᕈᑎᓕᐅᕆᓪᓗᓂᓗ ᐊᖓᔪᖅᑳᖅᔪᐊᕐᖕᒧᑦ ᐊᑕᓂᕐᖕᒧᓪᓗ ᐃᓄᖁᑕᐅᖏᓐᓇᖁᓪᓗᒋᑦ. ᐊᖏᖃᑎᓕᐅᕈᑎᓕᐅᕆᓪᓗᓂᓗ ᐊᖓᔪᖅᑳᖅᔪᐊᑉ ᐃᓄᖁᑎᖏᑕᓗ ᐊᖏᓯᒪᖃᑎᒌᒍᑎᒋᓂᐊᖅᑕᖓᓐᓂᒃ. 
18ᐃᓄᓕᒫᑦ ᓇᑭᑐᐃᓐᓇᖅ ᐱᓯᒪᔫᑦ ᐰᓕᐅᑉ ᑐᒃᓯᐊᖅᕕᒡᔪᐊᖓᓄᑦ ᐂᓪᓗᑎᒃ ᒎᑎᓐᖑᐊᖅ ᐅᕐᕈᑎᑉᐹᑉ, ᑐᓂᕐᕈᓯᖅᕕᒃᑕᖏᓪᓗ ᓴᓇᓐᖑᐊᖅᓯᒪᔪᓪᓗ ᓯᖁᑦᑎᖅᑕᐅᕗᑦ. ᒫᑖᓂ ᑐᓂᕐᕈᓯᖅᑎᑦᓯᔨᐅᔪᖅ ᑕᕝᕙᓂ ᑐᓂᕐᕈᓯᖅᕕᐅᑉ ᓴᓂᐊᓂ ᑐᖁᑕᐅᕗᖅ. ᔨᕼᐅᐃᐊᑕ ᑐᓂᕐᕈᓯᖅᑎᑦᓯᔨ ᐅᓇᑕᖅᑎᓂᒃ ᖃᐅᔨᓴᖅᑎᐅᓂᐊᖅᑐᓂᒃ ᑎᓕᓯᕗᖅ ᐊᑕᓂᐅᑉ ᑐᒃᓯᐊᖅᕕᒃᔪᐊᖓᓂ. 
19ᑖᒃᑯᐊ ᕾᖁᕔᑦ ᐊᖓᔪᖅᑳᖑᔪᑦ ᐅᓇᑕᖅᑎᓄᑦ ᑳᕆᑎᔅᓄᑦ 100-ᐅᓈᖅᑎᖅᑐᓄᑦ, ᖃᐅᔨᓴᖅᑎᐅᓂᐊᖅᑐᓪᓗ ᐊᖓᔪᖅᑳᖅᔪᐊᕐᖕᒧᑦ ᐃᓄᓕᒫᓄᓪᓗ. ᔪᐊᓯ ᐊᖓᔪᖅᑳᖅᔪᐊᖑᓕᖅᑐᖅ ᑐᒃᓯᐊᖅᕕᒡᔪᐊᒥᑦ ᐊᓂᖃᑎᒋᕚᑦ, ᖃᐅᔨᓴᖅᕕᐅᑉ ᐃᑎᖅᕕᖓᒍᑦ ᐊᖓᔪᖅᑳᖅᔪᐊᑉ ᐃᒡᓗᖃᖅᕕᖓᓄᐊᕈᑎᕚᑦ. ᑕᕝᕙᓂᓗ ᐃᒃᓯᕙᐅᑕᖅᔪᐊᒥᓄᑦ ᐃᖏᑉᐳᖅ. 
20ᐃᓄᓕᒫᓪᓗ ᓇᑭᑐᐃᓐᓇᖅ ᑎᑭᓯᒪᔪᑦ ᖁᕕᐊᓱᒃᐳᒃ; ᐃᒡᓗᒐᓮᓪᓗ ᐃᓱᒫᓗᒍᓐᓃᖅᐳᑦ, ᐊᑕᓔᐊᐅᑉ ᑐᖁᑕᐅᓚᐅᕐᖕᓂᖓᓄᑦ ᐊᖓᔪᖅᑳᖃᖅᕕᐅᑉ ᐃᓗᐊᓂ. 
21ᔨᕼᐅᐊᓯ ᐊᖓᔪᖅᑳᖅᔪᐊᓐᖑᖅᐳᖅ ᐊᕐᕌᒍᖃᖅᓗᓂ 7-ᓂᒃ.
