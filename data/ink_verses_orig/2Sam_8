1ᑕᒪᑐᒪ ᑭᖑᓂᖓᒍᑦ ᐊᖓᔪᖅᑳᖅᔪᐊᖅ ᑍᕕᑎ ᐅᓇᑕᕆᐊᕋᒥ ᐱᓕᔅᑍᓂᒥᐅᑦ ᓵᓚᒋᕔᑦ, ᓄᓇᓗ ᒥᑎᒋ-ᐊᒪ ᓄᓇᑖᕆᕚ ᐱᓕᔅᑍᓂᒥᐅᓂᑦ ᐊᖅᓵᖅᓯᑦᔪᑎᒋᓪᓗᓂᐅᒃ.
2ᒧᐊᐱᒥᐅᓪᓗ ᓵᓚᒋᒋᕔᑦ, ᑎᒍᔭᓂᓗ ᒪᓂᖅᑲᒧᑦ ᓇᓪᓚᖅᑎᑉᐰᑦ; ᐊᒃᓱᓈᒧᑦ ᐆᒃᑐᕋᐅᑎᖃᖅᓗᓂ ᐊᒃᓱᓈᑉ ᐃᓗᐊᓃᑦᑐᑦ ᒪᕐᕈᐃᖅᑕᖅᓗᒋᑦ ᑖᒃᑯᐊ ᑐᖁᑕᐅᑎᑉᐰᑦ, ᐆᒃᑐᕋᖅᑕᖏᑕ ᐱᖓᔪᖏᓐᓃᑦᑐᑦ ᑐᖁᑕᐅᕙᒐᑎᒃ. ᑍᒤᒻᒪᑦ ᒧᐊᐱᒥᐅᑦ ᑍᕕᑎᐅᑉ ᐱᔨᑖᕆᓚᐅᖅᐰᑦ ᑮᓇᐅᔧᔭᓕᖅᓗᑎᒡᓗ ᑖᒃᓰᕈᑎᒥᖕᓂᒃ ᑖᑦᓱᒧᖓ.
3ᑍᕕᑎᐅᓪᓗ ᔫᐸᒥᐅᑦ ᐊᖓᔪᖅᑳᖅᔪᐊᖓ ᕼᐊᑕᑎᔨᕆ ᕅᕼᐊᑉ ᐃᕐᖕᓂᖓ ᓵᓚᒋᓚᐅᕆᕚ, ᑖᓐᓇ ᕼᐊᑕᑎᔨᕆ ᐊᐅᓪᓚᓚᐅᖅᑑᒐᓗᐊᖅ ᓄᓇᖁᑎᕕᓂᓂ ᐅᑎᖅᑎᑦᓱᒪᓪᓗᒍ ᐃᕗᕅᑎᐅᑉ ᑰᖓᑕ ᖁᓛᓃᑦᑐᖅ. 
4ᑍᕕᑎᐅᓪᓗ ᑎᒍᓚᐅᖅᐰᑦ 1,700-ᐃᑦ ᕿᒻᒥᖅᔪᐊᒃᑰᖅᑏᑦ, 20,000-ᐃᓪᓗ ᐅᓇᑕᖅᑐᒃᓮᑦ ᐱᓱᒃᑏᑦ; 100-ᓂᒡᓗ ᕿᒧᒃᓯᐅᑎᓂᒃ ᐊᒃᓴᓗᐊᓕᖕᓂᒃ ᑎᒍᓯᓚᐅᖅᐳᖅ ᐊᓯᓕᒫᖏᑦ ᑭᖑᓪᓖᖏᑕ ᓄᑭᖏᑦ ᓱᒃᑯᑎᖅᓗᒋᑦ.
5ᓯᕆᐊᒥᐅᑦ ᑕᒫᓯᑰᓯᒥᐅᑍᑦ ᐅᓇᑕᖅᑐᒃᓴᖁᑎᓂᒃ ᐊᐅᓪᓚᖅᑎᑦᓯᓚᐅᖅᐳᑦ ᐃᑲᔪᕆᐊᖅᑐᓂᒃ ᔫᐸᐅᑉ ᐊᖓᔪᖅᑳᖅᔪᐊᖓᓂᒃ ᕼᐊᑕᑎᔨᕆᒥᒃ, ᑍᕕᑎᐅᑉ ᑐᖁᓚᐅᖅᐰᑦ 22,000-ᑦ ᓯᕆᐊᒥᐅᑦ. 
6ᑕᕝᕙ ᑍᕕᑎ ᐅᓇᑕᖅᑐᒃᓴᖁᑎᒥᓂᒃ ᓄᓇᓕᖏᓐᓂ ᐃᓂᑖᖅᑎᑦᓯᓚᐅᖅᐳᖅ ᐊᕌᒻᒥ ᑕᒫᓯᑰᓯᒦᑦᑐᒥ; ᓯᕆᐊᒥᐅᓪᓗ ᐱᔨᑖᕆᓚᐅᖅᐰᑦ ᑮᓇᐅᔧᔭᓕᖅᓗᑎᒡᓗ ᑖᑦᓱᒧᖓ. ᐊᑕᓂᐅᓪᓗ ᑍᕕᑎ ᓵᓚᖃᖅᑎᖃᑦᑕᓚᐅᖅᐹ ᓇᒧᑐᐃᓐᓇᖅ ᐂᑐᐊᕌᖓᑦ. 
7ᑍᕕᑎᐅᓪᓗ ᒎᓗᐃᑦ ᕼᐊᑕᑎᔨᕆᐅᑉ ᓴᐴᓗᑕᖏᑦ ᑎᒍᓚᐅᖅᐰᑦ ᑖᑦᓱᒪ ᐱᔨᖓᑕ ᐊᒡᔭᖃᑦᑕᓚᐅᖅᑕᖏᑦ, ᔪᕉᓴᓚᒧᐊᕈᑎᓪᓗᒋᓪᓗ. 
8ᑍᕕᑎᓗ ᐊᖏᔪᐊᓗᖕᒥᒃ ᑲᓐᓄᔭᒥᒃ ᑎᒍᓯᓚᐅᖅᐳᖅ ᓄᓇᒥᑦ ᐱᑕᒥᑦ ᐱᕈᑍᒥᓪᓗ, ᐃᒡᓗᒐᓴᖕᓂᑦ ᕼᐊᑕᑎᔨᕆᐅᑉ ᐊᐅᓚᓚᐅᖅᑕᖏᓐᓂᑦ.
9ᐊᖓᔪᖅᑳᖅᔪᐊᖅᓕ ᑐᐃ ᕼᐊᒫᑎᒥᐅᑕᖅ ᑐᓴᕋᒥ ᑍᕕᑎᐅᑉ ᓵᓚᖃᕐᖕᓂᖓᓂᒃ ᕼᐊᑕᑎᔨᕆᐅᑉ ᐅᓇᑕᖅᑐᒃᓴᖁᑎᓕᒫᖏᓐᓂᒃ. 
10ᐃᕐᖕᓂᓂ ᔪᕌᒥ ᑎᓕᕚ ᐊᖓᔪᖅᑳᖅᔪᐊᕐᖕᒧᑦ ᑍᕕᑎᒧᑦ, ᐅᐱᒍᓱᒋᐊᖅᑐᖁᓪᓗᒍ ᕼᐊᑕᑎᔨᕆᒥᒃ ᐅᓇᑕᓚᐅᕐᖕᒪᑦ ᓵᓚᒋᓪᓗᒍᓗ; ᑐᐃᒥᒃ ᐅᓇᑕᖃᑎᖃᖅᐸᓚᐅᕐᖕᒪᑦ ᐅᓄᖅᑐᐃᖅᓱᖅᓗᓂ. ᔪᕌᒥ ᓇᒃᓴᓚᐅᖅᐳᖅ ᑍᕕᑎᒧᑦ ᒎᓗᒥᒃ, ᓯᐅᓪᕕᕆᒥᒃ, ᑲᓐᓄᔭᓂᒡᓗ; 
11ᑕᒪᒃᑯᐊᑦᑕᐅᖅ ᐊᖓᔪᖅᑳᖅᔪᐊᑉ ᑍᕕᑎᐅᑉ ᐂᑦᑑᑎᒋᓚᐅᖅᐰᑦ ᐊᑕᓂᕐᖕᒧᑦ, ᓯᐅᓪᕕᕇᑦ ᒎᓗᐃᓪᓗ ᐱᖃᓯᐅᑎᓪᓗᒋᑦ ᑎᒍᓚᐅᖅᑕᓕᒫᑎᒃ ᐃᓅᖃᑎᒌᒡᔪᐊᓂᑦ ᓵᓚᒋᓚᐅᖅᑕᒥᖕᓂᑦ, 
12ᐄᑐᒥᒥᑦ, ᒧᐊᐱᒥᑦ, ᐊᒧᓁᑎᒥᑦ, ᐱᓕᔅᑍᓂᒥᑦ, ᐊᒪᓕᒃᒥᓪᓗ, ᐃᓚᖃᖅᓗᑎᒃ ᑎᒍᓚᐅᖅᑕᒥᓂᒃ ᕼᐊᑕᑎᔨᕆᒥᑦ ᕅᕼᐊᑉ ᐃᕐᖕᓂᖓᓂᑦ, ᔫᐸᐅᑉ ᐊᖓᔪᖅᑳᖅᔪᐊᖓᓂᑦ.
13ᑍᕕᑎᓗ ᖃᐅᔨᒪᔭᐅᒋᐊᓪᓚᒃᑲᓐᓂᓕᓚᐅᖅᐳᖅ, ᐅᑎᕐᖕᒪᑦ ᑐᖁᑦᓯᓚᐅᖅᑎᓪᓗᒍ 18,000-ᓂᒃ ᐄᑐᒤᑎᒥᐅᓂᒃ ᓇᖅᓴᒥ ᐊᑎᓕᖕᒥ ᑕᕆᐅᕐᖕᒥᒃ. 
14ᐅᓇᑕᖅᑐᒃᓴᖁᑎᒥᓂᒡᓗ ᐃᓂᑖᖅᑎᑦᓯᓚᐅᖅᐳᖅ ᐄᑐᒥᓕᒫᒥ; ᐃᓄᓕᒫᖏᓪᓗ ᐱᔨᑖᕆᓚᐅᖅᐰᑦ. ᐊᑕᓂᐅᓪᓗ ᑍᕕᑎ ᓵᓚᖃᖅᑎᖃᑦᑕᓚᐅᖅᐹ ᓇᒧᓐᖓᑐᐊᕌᖓᑦ.
15ᑕᕝᕙ ᑍᕕᑎ ᐊᐅᓚᑦᓯᓕᓚᐅᖅᐳᖅ ᐄᓴᕅᓕᓕᒫᒥᒃ; ᐃᓄᓕᒫᖏᓪᓗ ᑲᒪᒋᔭᐅᑦᓯᐊᖅᑎᓚᐅᖅᐰᑦ ᐱᑦᓯᐊᖅᑕᐅᑎᓪᓗᒋᓪᓗ. 
16ᔪᐊᐱᓗ ᔨᕈᐃᐊᐅᑉ ᐃᕐᖕᓂᖓ ᐊᖓᔪᖅᑳᖑᓚᐅᖅᐳᖅ ᐅᓇᑕᖅᑐᒃᓴᖁᑎᖏᓐᓄᑦ; ᔨᕼᐆᓴᐸᑦ ᐊᕼᐃᓗᑎᐅᑉ ᐃᕐᖕᓂᖓ ᑲᒪᔨᐅᑎᓪᓗᒍ ᐱᖁᑎᓕᒫᖏᓐᓂᒃ; 
17ᔭᑑᒃ ᐊᕼᐃᑑᑉ ᐃᕐᖕᓂᖓ ᐊᕼᐃᒥᓕᒡᓗ ᐊᐰᐊᑕᐅᑉ ᐃᕐᖕᓂᖓ ᑐᓂᕐᕈᓯᖅᑎᑦᓯᔨᐅᓚᐅᖅᐴᒃ; ᓯᕅᐊ ᑎᑎᕋᖅᑎᐅᑎᓪᓗᒍ; 
18ᐱᓁᐊᓗ ᔨᕼᐅᐃᐊᑕᐅᑉ ᐃᕐᖕᓂᖓ ᑲᒪᔨᐅᓚᐅᖅᐳᖅ ᓴᐳᓐᓂᐊᖅᑎᓂᒃ ᓯᕆᑍᑎᓂᒃ ᐱᓕᑍᑎᓂᒡᓗ; ᑍᕕᑎᐅᓪᓗ ᐃᕐᖕᓂᖏᑦ ᐊᖓᔪᖅᑳᖑᓚᐅᖅᐳᑦ.+
