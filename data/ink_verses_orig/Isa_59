1ᑕᑯᒋᑦ ᐊᑕᓂᐅᑉ ᑕᓕᖓ ᓁᓗᐊᓐᖏᓚᖅ ᐱᐅᓕᒃᓯᔭᕆᐊᒃᓴᖅ, ᓯᐅᑎᖏᒡᓗ ᑐᓵᑦᓯᐊᖏᑦᑑᓇᑎᒃ, ᑐᓴᕈᓐᓁᓪᓕᓐᖏᓚᖅ. 
2ᐱᐅᖏᑦᑐᓂᒃ ᐱᓇᓱᐊᖃᑦᑕᕐᖕᓂᑦᓯᓐᓄᑦ ᒎᑎᑦᓯᓐᓂᒃ ᐊᕕᑦᑎᓯᒪᒐᑦᓯ, ᐊᔪᕐᖕᓂᑦᓯᓐᓄᑦ ᑮᓇᖓ ᐃᓕᑦᓯᓐᓄᑦ ᑕᕐᕆᓯᒪᓕᕐᖕᒪᑦ ᑍᒫᒃ ᑐᓴᕈᓐᓁᓪᓕᕚᓯ. 
3ᐊᒡᒐᓯ ᐊᐅᖕᒧᑦ ᓴᓗᒤᓕᓯᒪᖕᒪᑕ, ᐊᒡᒐᑦᓯᓗ ᐃᓄᒐᓐᖑᐊᖏᑦ ᐊᔪᖅᑐᓕᓂᕐᖕᒧᑦ ᓴᓗᒤᓕᓯᒪᕗᑦ; ᖃᓂᓯ ᓱᓕᖏᑦᑐᓂᒃ ᐅᖃᐅᓯᖃᖃᑦᑕᖅᐳᑦ, ᐅᖃᓯᓗ ᐊᔪᖅᑐᓕᔪᒪᓂᕐᖕᒥᒃ ᐅᖃᐅᓯᖃᖅᐸᒃᓗᓂ. 
4ᓈᒻᒪᑦᓯᐊᖅᑐᒥᒃ ᐊᑐᕋᓱᐊᖅᑐᖃᓐᖏᓚᖅ ᐃᖅᑲᖅᑐᐃᕕᖕᒥ, ᐱᖁᔭᓕᕆᕕᖕᒥ ᓱᓕᖏᑦᑐᓂᒃ ᐅᖃᖅᐸᒃᐳᑦ; ᓱᓕᓂᖃᖏᑦᑐᓂᒃ ᓴᐳᓐᓂᐊᕈᑎᖃᖅᐸᒃᐳᑦ ᓴᒡᓗᕙᒃᓗᑎᒡᓗ; ᐱᐅᖏᑦᑐᒥᒃ ᓄᑕᕋᒃᓴᓕᐅᕋᒥᒃ ᐊᔪᖅᑐᓕᓂᕐᖕᒥᒃ ᐃᕐᖕᓂᐊᖃᖅᐸᒃᐳᑦ. 
5ᖁᒡᓗᒋᐊᑦ ᑐᖁᓐᓇᖅᑐᓖᑦ ᒪᓐᓂᖏᓐᓂᒃ ᑐᑭᖅᑎᑦᓯᕙᒃᐳᑦ ᐋᓯᕙᐅᓪᓗ ᓄᓗᐊᖏᓐᓂᒃ ᑭᓪᓔᔧᕙᒃᓗᑎᒃ, ᖁᒡᓗᒋᐊᑦ ᒪᓐᓂᖏᓐᓂᒃ ᓂᕆᔪᖅ ᑐᖁᓂᐊᖅᐳᖅ, ᑐᓪᓖᔪᓪᓗ ᖁᒡᓗᒋᐊᓂᒃ ᑐᖁᓐᓇᖅᑐᓕᖕᓂᒃ ᓴᖅᑭᕝᕕᐅᕙᒃᐳᑦ. 
6ᓄᕕᖅᓴᖅᑕᖏᑦ ᐊᓐᓄᕌᒃᓴᓐᖑᕈᓐᓇᓐᖏᓚᑦ; ᐱᓇᓱᐊᖅᑕᖏᓪᓗ ᐅᓕᒃᓴᓐᖑᕈᓐᓇᕋᑎᒃ, ᐱᓂᐊᕐᖕᓂᖏᑦ ᐊᔪᖅᑐᓕᓂᕐᖕᓂᒃ ᐱᓇᓱᐊᕐᖕᓂᐅᖕᒪᑕ, ᐊᒡᒐᖏᓪᓗ ᑲᑉᐱᐊᓱᐊᑎᑦᓯᓂᕐᖕᒥᒃ ᐱᓇᓱᐊᕐᖕᓂᖃᖅᐳᑦ. 
7ᐃᑎᒐᖏᑦ ᐱᐅᖏᑦᑐᓕᔪᒪᓂᕐᖕᒧᑦ ᐅᓪᓚᖃᑦᑕᖅᐳᑦ, ᑐᐊᕕᖃᑦᑕᖅᐳᑦ ᐸᓯᔭᒃᓴᐅᖏᑦᑐᓂᒃ ᐃᓄᐊᕈᒪᓪᓗᑎᒃ, ᐃᓱᒪᒃᓴᖅᓯᐅᖅᐳᓪᓗ ᐊᔪᖅᑐᓕᔪᒪᓪᓗᑎᒃ; ᐊᖅᑯᑏᑦ ᐊᑐᖅᑕᕕᓂᖏᑦ ᐃᓄᐃᕈᑎᓯᒪᓪᓗᑎᒃ ᐊᓯᕈᖅᑕᐅᓯᒪᕗᑦ. 
8ᐊᖅᑯᒻᒥᒃ ᓮᒪᓇᖅᑐᒥᒃ ᖃᐅᔨᒪᓐᖏᓚᑦ, ᐊᑦᔨᒌᒃᑎᑦᓯᓂᕐᖕᒥᒃ ᐊᖅᑯᑏᑦ ᐊᑐᖅᑕᖏᑦ ᑕᑯᔭᒃᓴᖅᑕᖃᓐᖏᓚᑦ; ᐊᖅᑯᑎᓂᒃ ᓴᖑᐃᖅᑎᑦᓯᕗᑦ, ᓇᓪᓕᐊᑦ ᐊᖅᑯᑎᖏᑎᒎᖅᑐᖅ ᓮᒪᓇᖅᑐᒥᒃ ᖃᐅᔨᓂᐊᓐᖏᓚᖅ. 
9ᑍᒤᒻᒪᑦ ᐊᑦᔨᒌᒃᑎᑦᓯᓂᕐᖕᒥᒃ ᐱᓇᓱᐊᕐᖕᓂᖅ ᐅᓇᖕᒥᓇᕈᓐᓃᖅᐳᖅ ᐅᕙᑦᑎᓐᓄᑦ, ᓇᓛᒎᕐᖕᓂᖅᓗ ᐅᕙᑦᑎᓐᓄᑦ ᑎᑭᐅᑎᔪᓐᓁᓪᓕᕗᖅ; ᖃᐅᒪᔪᒥᒃ ᐅᑕᖅᑭᒐᓗᐊᕋᑦᑕ, ᑖᖅᑐᒥᒃ ᑕᑯᓐᓇᖅᐳᒍᑦ, ᖃᐅᒪᑦᓯᐊᖅᑐᒥᒃ ᑕᑯᔪᒪᒐᓗᐊᖅᓗᑕ ᑖᖅᓯᐅᑐᐃᓐᓇᖅᐳᒍᑦ. 
10ᑕᐅᑐᖏᑦᑐᑎᑐᑦ ᐃᒡᓘᑉ ᐊᑭᓐᓇᖓᓂᒃ ᑕᑦᓯᑲᓗᒃᐳᒍᑦ, ᐊᑐᕐᖕᓂᐊᖅᑕᕗᑦ ᑕᑦᓯᑲᒡᓗᒍ ᐃᔨᖃᖏᑦᑐᑎᑐᑦ, ᐅᓪᓗᓪᓗᐊᒃᑯᑦ ᑐᑦᔭᐱᖃᑦᑕᖅᐳᒍᑦ ᑖᖅᓯᑦᔪᑦᔭᐅᔪᑎᑐᑦ; ᐱᔪᓐᓇᑦᓯᐊᖅᑐᑦ ᐊᑯᓐᓂᖓᓐᓂ ᑐᖁᖓᔪᑎᑐᑦ ᑍᒤᑉᐳᒍᑦ. 
11ᖃᓕᖑᐊᖅᐸᒡᓗᑕᓗ ᑕᒪᑦᑕ ᓇᓄᖅᑎᑐᑦ; ᓂᐹᕗᒍᑦ ᑎᖕᒥᐊᑎᑐᑦ ᑑᕕᑎᑐᑦ ᓂᓪᓕᐊᕌᖅᔪᑐᐃᓐᓇᖅᓗᑕ; ᐊᑦᔨᒌᒃᑎᑦᓯᓂᖅ ᕿᓂᕋᓗᐊᕋᑦᑎᒍ ᐱᑕᖃᓐᖏᓚᖅ; ᐱᐅᓕᔭᐅᓂᖅ ᐅᕙᑦᑎᓐᓂᑦ ᐅᖓᓯᒃᑑᕗᖅ. 
12ᐊᔪᖅᑐᓕᓂᕗᑦ ᐅᓄᓗᐊᓕᕐᖕᒪᑕ ᓵᖕᓂ, ᐊᔪᕐᖕᓂᑦᑕᓗ ᐸᓯᔭᒃᓴᐅᓂᖏᓐᓄᑦ ᐃᖅᑲᖅᑐᖅᑕᐅᓪᓗᑕ; ᐊᔪᖅᑐᓕᓂᑦᑕ ᓇᔪᕐᖕᒪᑎᒍᑦ, ᐊᔪᖅᑐᓕᓂᕗᓪᓗ ᖃᐅᔨᒪᓪᓗᒋᑦ. 
13ᐊᔪᖅᑐᓕᓂᖅ ᐊᑕᓂᕐᖕᒧᓪᓗ ᓴᒡᓗᕿᑦᑎᓯᒪᓂᖅ, ᒎᑎᑦᑎᓐᓂᒡᓗ ᑐᓄᑦᓯᓯᒪᓂᖅ, ᐅᖁᒤᒃᓴᖅᑎᑦᓯᓂᕐᖕᒥᒃ ᐅᖃᐅᓯᖃᕐᖕᓂᖅ ᓂᓐᖓᐅᒪᓂᕐᖕᒧᓪᓗ ᐊᑭᓂᐊᕐᖕᓂᖅ, ᐆᒻᒪᑎᒥᓪᓗ ᐱᔪᓂᒃ ᐋᓐᓂᕐᖕᓇᖅᑐᓂᒃ ᐅᖃᐅᓯᖃᕐᖕᓂᖅ ᓱᓕᖏᑦᑐᓂᒃ. 
14ᐊᑦᔨᒌᒃᑎᑦᓯᓂᖅ ᐅᑎᕆᐊᖅᓯᒪᖕᒪᑦ, ᓇᓛᒎᕐᖕᓂᖅᓗ ᓇᖏᖅᐳᖅ ᐅᖓᓯᒋᔭᑦᑎᓐᓂ; ᓱᓕᑦᓯᐊᕐᖕᓂᖅ ᐅᕐᕈᖓᕗᖅ ᐊᖅᑯᑎᓂ ᐃᓄᒋᐊᒡᕕᐅᕙᒃᑐᓂ, ᐃᓅᓯᖃᑦᓯᐊᕐᖕᓂᖅᓗ ᐃᑎᕈᓐᓇᕋᓂ. 
15ᓱᓕᑦᓯᐊᕐᖕᓂᖅ ᐊᓯᐅᓯᒪᕗᖅ, ᐱᐅᖏᑦᑐᒥᒡᓗ ᐊᑐᕈᒪᔪᓐᓃᖅᑐᖅ ᐃᒻᒥᓂᒃ ᒪᓂᑐᐃᓐᓇᓕᖅᐸᒃᐳᖅ ᐅᒋᐊᓐᖑᔪᓄᑦ. ᐊᑕᓂᐅᑉ ᑕᒪᒃᑯᐊ ᑕᑯᓪᓗᒋᑦ ᖁᕕᐊᓲᑎᒋᓐᖏᓔᑦ, ᐊᑦᔨᒌᒃᑎᑦᓯᓂᕐᖕᒥᒃ ᐱᓇᓱᐊᖅᑐᖃᕈᓐᓃᕐᖕᒪᑦ.
16ᑕᑯᒐᒥ ᐃᓄᒃᑕᖃᕈᓐᓃᖅᑐᖅ ᐊᑕᐅᓯᕐᖕᒥᒡᓘᓐᓃᑦ; ᑲᒪᓂᐊᖅᐳᖅᓗ ᑐᒃᓯᐅᑦᔨᔨᒃᓴᖅᑕᖃᕈᓐᓃᕐᖕᒪᑦ; ᑍᒤᒻᒪᑦ ᓇᖕᒥᓂᖅ ᐱᔪᓐᓇᕐᖕᓂᕐᖕᒥᒍᑦ ᐱᐅᓕᔭᐅᕕᒃᓴᖅ ᑖᑦᓱᒧᖓ ᕾᑎᑉᐹ; ᓇᓛᒎᕐᖕᓂᖓᑕᓗ ᑲᔪᓯᑎᓚᐅᖅᐹ. 
17ᓇᓛᒎᕐᖕᓂᖅ ᓴᒡᕕᖕᒥᐅᑕᖅᑖᕆᕚ, ᐱᐅᓕᔭᐅᓂᖅᓗ ᓇᓴᖅᑖᕆᓪᓗᒍ, ᐊᓐᓄᕌᖅᓗᓂᓗ ᐊᑭᓂᐊᕐᖕᓂᕐᖕᒥᒃ, ᓂᓐᖓᐅᒪᓂᖅᔪᐊᖅᓗ ᐊᑎᕚ ᐅᓕᒡᔪᐊᓕᐅᑎᓪᓗᒍ. 
18ᐱᓂᐊᕐᖕᓂᕆᓯᒪᔭᖏᑦ ᒪᓕᒡᓗᒋᑦ ᐊᑭᓕᕈᒫᖅᐰᑦ, ᐊᑭᕋᖅᑐᖅᑎᓂ ᓂᓐᖓᐅᒪᓂᕐᖕᒥᓄᑦ ᐱᓇᓱᐊᖅᕕᒋᔪᒫᖅᐰᑦ; ᐊᑭᕋᖅᑐᖅᑎᓂ ᑍᒫᓪᓗᐊᖅ ᐱᓂᐊᖅᕕᒋᓗᒋᑦ; ᐃᒪᐅᓪᓗ ᓯᓈᓂᒥᐅᑦ ᐱᓂᐊᕐᖕᓂᖏᑦ ᒪᓕᒡᓗᒋᑦ ᐱᓇᓱᐊᖅᕕᒋᔪᒫᖅᐰᑦ. 
19ᓯᕿᓂᐅᑉ ᓂᐱᕕᐊᑕ ᓇᓛᓂᒥᐅᑦ ᐃᓄᖏᑦᑕ ᐊᑕᓂᐅᑉ ᐊᑎᖓ ᓯᕘᕋᒋᔪᒫᖅᐹᑦ, ᓯᕿᓂᐅᓪᓗ ᓄᐃᕕᐊᑕ ᓇᓛᓂᒥᐅᑦ ᐃᓄᖏᑦᑕ ᓂᖅᑐᕐᖕᓇᕐᖕᓂᖓ ᐃᓕᕋᒋᔪᒫᖅᐸᑦ; ᐊᑭᕋᖅᑐᖅᑎᖓ ᑎᑭᑉᐸᑦ ᓱᑲᑦᑐᒥᒃ ᑰᒃᑐᑎᑐᑦ, ᐊᑕᓂᐅᑉ ᐊᓂᕐᖕᓂᖓ ᒪᑭᓪᓗᓂ ᓵᑦᓯᔪᒫᖅᐳᖅ ᑖᑦᓱᒥᖓ. 
20“ᐱᐅᓕᔨᒃᓴᖅ ᓮᐅᓂᒧᑦ ᑎᑭᑦᓱᒫᕐᖕᒪᑦ ᐱᐅᓕᓯᔭᖅᑐᖅᓗᓂ, ᔧᑰᑉ ᑭᖑᕚᖏᓐᓄᑦ ᐊᔪᕐᖕᓂᕐᖕᒥᑦ ᕿᒤᓯᒪᔪᓄᑦ,” ᐊᑕᓂᖅ ᐅᖃᖅᐳᖅ. 
21“ᐅᕙᖓᓕ,” ᐊᑕᓂᖅ ᐅᖃᖅᐳᖅ: “ᐃᒫᒃ ᐊᖏᖃᑎᒌᒍᑎᒥᒃ ᓇᓗᓁᖅᓯᕕᒋᔪᒪᕙᒃᑲ; ᐊᓂᕐᖕᓂᕋ ᐃᓕᖕᓃᑦᑐᖅ, ᐅᖃᐅᓯᒃᑲᓗ ᖃᓂᕐᖕᓄᑦ ᐃᓕᓯᒪᔭᒃᑲ, ᖃᓂᕐᖕᓂᒃ ᕿᒤᓂᐊᓐᖏᓚᑦ, ᑭᖑᕚᕐᖕᓂᓪᓗ ᑭᖑᕚᕆᔪᒫᖅᑕᖏᑕᓗ ᖃᓂᖏᓐᓂᒃ, ᐊᑕᓂᖅ ᑍᒪᒃ ᐅᖃᖅᐳᖅ, ᒫᓐᓇᒥᑦ ᐱᒋᐊᖅᓗᒍ ᐃᓱᖃᖏᑦᑐᒧᓪᓗ.”
