1ᐊᑕᓂᖅ ᒨᓯᓯᒧᑦ ᐂᕈᓂᒧᓪᓗ ᐅᖃᖅᐳᖅ, 
2“ᑯᕼᐋᑎᐅᑉ ᐃᕐᖕᓂᖏᑦ ᓈᓴᓚᐅᒃᑭᑦ ᓕᕔᑎᑦ ᑭᖑᕚᖏᓐᓂᑦ ᐱᓯᒪᔪᑦ, ᐃᓚᒌᑦ ᐃᓛᒃᑰᖅᑎᓪᓗᒋᑦ, ᓯᕗᓕᕕᓂᖏᑕᓗ ᐃᓚᒌᖕᓂᖏᑦ ᒪᓕᒡᓗᒋᑦ. 
330-ᓂᒃ ᐊᕐᕌᒍᓕᖕᓂᑦ ᐱᒋᐊᖅᓗᒋᑦ ᐊᖓᔪᒃᓰᓪᓗ 50-ᓂᒃ ᐊᕐᕌᒍᓖᑦ ᑎᑭᓪᓗᒋᑦ, ᐱᔨᑦᓯᕐᖕᓂᕐᖕᒧᑦ ᐱᓇᓱᐊᕈᓐᓇᖅᑐᓕᒫᑦ ᑐᐱᖅᔪᐊᒥ ᑲᑎᒪᕕᖕᒥ. 
4ᐃᒫᒃ ᑕᕝᕙ ᑯᕼᐋᑎᐅᑉ ᐃᕐᖕᓂᖏᑦ ᐱᔨᑦᓯᕐᖕᓂᐊᖅᐳᑦ ᑐᐱᖅᔪᐊᒥ ᑲᑎᒪᕕᖕᒥ, ᐃᑦᔪᕐᖕᓁᓐᓂᖅᐹᓂᒃ ᐱᓇᓱᐊᖅᑎᐅᓪᓗᑎᒃ.
5ᐃᓅᖃᑎᒌᒡᔪᐊᑦ ᐊᐅᓪᓚᕐᖕᓂᐊᖅᓗᑎᒃ ᐸᕐᖕᓇᓕᕌᖓᑕ, ᐂᕈᓂ ᐃᕐᖕᓂᖏᓪᓗ ᐃᑎᖃᑦᑕᕐᖕᓂᐊᖅᐳᑦ ᐅᓕᒡᔪᐊᖅ ᑖᓗᑕᖅ ᐲᕆᐊᖃᖅᐹᑦ ᐃᒃᓯᖅᕕᒡᓗ ᐊᖏᕈᑎᑕᓕᒃ ᑖᑦᓱᒥᖓ ᐅᓕᒡᓗᒍ. 
6ᐆᒪᔪᕕᓃᓪᓗ ᐹᑦᔪᕆᒥᒃ ᐊᑎᓖᑦ ᐊᒥᖏᓐᓂᒃ ᐅᓕᓕᐊᕆᓯᒪᔪᓂᒃ ᐅᓕᒡᓗᒍ, ᖄᓕᒫᖓᓗ ᐅᓕᒡᓗᒍ ᖃᓪᓗᓈᖅᑕᒥᒃ ᑐᖑᔪᖅᑐᒥᒃ; ᐊᑭᕋᐅᑎᖏᓪᓗ ᑕᑭᔪᑦ ᐃᓕᓗᒋᑦ.
7ᓂᕐᕆᕕᒃ ᓂᐊᖂᔭᓂᒃ ᑕᑯᔭᒃᓴᖃᖅᕕᒃ ᐅᓕᒃᑕᒃᓴᕆᕚᑦ ᖃᓪᓗᓈᖅᑕᒥᒃ ᑐᖑᔪᖅᑐᒥᒃ, ᖄᖓᓄᓪᓗ ᐃᓕᓗᒋᑦ ᐴᒍᑍᓪᓗ ᐸᓕᐊᓪᓗ, ᐅᐊᓴᖅᕖᓪᓗ ᐃᒪᖃᐅᑏᓪᓗ; ᓂᐊᖂᔧᓪᓗ ᑕᑯᔭᒃᓮᑦ ᖄᖓᓄᑦ ᐃᓕᓗᒋᑦ. 
8ᑖᒃᑯᐊ ᖄᖓᒍᑦ ᐅᓕᒋᐊᖃᖅᐰᑦ ᖃᓪᓗᓈᖅᑕᒥᒃ ᐊᐅᐸᓪᓚᕆᒃᑐᒥᒃ, ᖄᖓᒍᓪᓗ ᐅᓕᒡᓗᒋᑦ ᐆᒪᔪᐃᑦ ᐹᑦᔪᕆᒥᒃ ᐊᑎᓖᑦ ᐊᒥᖏᓐᓂᒃ; ᐊᑭᕋᐅᑎᖏᓪᓗ ᑕᑭᔪᑦ ᐃᓕᓗᒋᑦ.
9ᖃᓪᓗᓈᖅᑕᒥᒃ ᑐᖑᔪᖅᑐᒥᒃ ᐱᔭᕆᐊᖃᖅᐳᑦ ᓇᓂᕈᐊᒃᑯᕖᓪᓗ ᖃᐅᒻᒪᖅᑯᑎᖃᖅᕖᑦ ᐅᓕᒡᓗᒋᑦ, ᖃᐅᒻᒪᖅᑯᑏᑦ ᐊᑕᓗᑎᒃ, ᒪᓂᖓᑕᓗ ᐋᖅᑭᒋᐊᕈᑎᖏᑦ ᐱᖃᓯᐅᑎᓗᒋᑦ, ᐊᓪᓕᕋᖏᓪᓗ, ᐅᖅᓱᖃᖅᕕᓕᒫᖏᓪᓗ, ᐅᖅᓴᒃᓴᕆᐊᖃᖃᑦᑕᖅᑕᑎᒃ. 
10ᐅᓖᑦ ᐆᒪᔪᑦ ᐹᑦᔪᕆᐅᑉ ᐊᒥᖏᑕ ᖄᖏᓐᓄᑦ ᐃᓕᔭᕆᐊᖃᖅᐰᑦ ᓱᓇᒃᑯᑖᖏᓪᓗ, ᐃᓕᓗᒋᓪᓗ ᐊᑭᕋᐅᑎᖏᖕᓄᑦ.
11ᑐᓂᕐᕈᓯᖅᕕᒃ ᒎᓘ ᐅᓕᒋᐊᖃᖅᐹᑦ ᖃᓪᓗᓈᖅᑕᒥᒃ ᑐᖑᔪᖅᑕᒥᒃ, ᖄᖓᒍᑦ ᐆᒪᔪᐃᑦ ᐹᑦᔪᕆᑦ ᐊᒥᖏᓐᓂᒃ ᐅᓕᒡᓗᒋᑦ; ᐊᑭᕋᖅᕕᖏᓪᓗ ᑕᑭᔪᑦ ᐃᓕᓗᒋᑦ. 
12ᓱᓇᒃᑯᑖᓪᓗ ᐃᑦᔪᕐᖕᓁᑦᑐᕕᖕᒥ ᐱᔨᑦᓯᕐᖕᓂᕐᖕᒧᑦ ᐊᑐᖅᑕᐅᓲᑦ, ᖃᓪᓗᓈᖅᑕᒧᑦ ᑐᖑᔪᖅᑐᒧᑦ ᐴᖅᓗᒋᑦ, ᐅᓕᒡᓗᒋᓪᓗ ᐆᒪᔪᐃᑦ ᐹᑦᔪᕆᑦ ᐊᒥᖏᓐᓄᑦ, ᐊᑭᕋᐅᑎᒧᓪᓗ ᐃᓕᓗᒋᑦ. 
13ᐊᖅᔭᓕᓃᓪᓗ ᑐᓂᕐᕈᓯᖅᕕᐅᑉ ᖄᖓᓂᑦ ᐲᔭᖅᑕᐅᔭᕆᐊᖃᖅᐳᑦ, ᐅᓕᒡᓗᒍᓗ ᐊᐅᐸᓪᓚᕆᒃᑐᒥᒃ. 
14ᖄᖓᓄᓗ ᐃᓕᓗᒋᑦ ᓱᓇᒃᑯᑖᑦ ᑕᕝᕙᓂ ᐱᔨᑦᓯᖅᑐᒧᑦ ᐊᑐᖅᑕᐅᓲᑦ ᐊᓪᓕᕅᓪᓗ ᐃᑯᒪᔪᒃᑯᕖᑦ, ᓂᕿᒥᒡᓗ ᑲᐳᒻᒥᑖᕈᑏᑦ, ᖃᓗᕋᐅᑏᓪᓗ, ᐅᐊᓴᖅᕖᓪᓗ, ᑐᓂᕐᕈᓯᖅᕕᖕᒥᓗ ᓱᓇᑐᐃᓐᓁᑦ ᐊᑐᖅᑕᐅᓲᑦ ᐅᓕᒃᑕᐅᔭᕆᐊᖃᖅᐳᑦ ᐆᒪᔪᐃᑦ ᐹᑦᔪᕆ ᐊᒥᖏᓐᓂᒃ ᐊᑭᕋᐅᑎᖏᓪᓗ ᐃᓕᓗᒋᑦ. 
15ᐂᕈᓂ ᐃᕐᖕᓂᖏᓪᓗ ᐃᑦᔪᕐᖕᓁᑦᑐᕕᖕᒥᐅᑍᑦ ᐃᓗᓕᓕᒫᖏᓪᓗ ᐅᓕᒃᑐᕇᖅᐸᒋᑦ, ᑕᖕᒫᖅᓯᒪᔪᓗ ᐸᕐᖕᓇᒌᖅᐸᑕ, ᑕᕝᕙ ᑯᕼᐋᑎᐅᑉ ᐃᕐᖕᓂᖏᑦ ᑖᒃᑯᓂᖓ ᐊᒃᔭᖅᓯᔭᖅᑐᕆᐊᖃᓕᖅᐳᑦ; ᐃᑦᔪᕐᖕᓁᑦᑐᓂᒡᓕ ᓇᓪᓕᐊᓐᓂᒃ ᐊᒃᑐᐃᒋᐊᖃᓐᖏᓚᑦ, ᑐᖁᔪᖃᑐᐃᓐᓇᕆᐊᖃᕐᖕᒪᑦ.
16ᐃᓕᓯᕆᐅᓪᓕ ᐂᕈᓂᐅᑉ ᑐᓂᕐᕈᓯᖅᑎᑦᓯᔨᐅᑉ ᐃᕐᖕᓂᖓᑕ ᐱᔭᒃᓴᖓ ᖃᐅᒻᒪᖅᑯᑏᑦ ᐅᖅᓱᒃᓴᖓᓂᒃ ᑲᒪᔨᐅᓗᓂ, ᐳᔫᖅᑎᑕᒐᕐᖕᒥᒡᓗ ᑎᐱᑦᓯᐊᕆᒃᑐᒥᒃ, ᓂᐊᖂᔭᒃᓴᒥᒡᓗ ᖃᐅᑕᒫᑦ ᑐᓂᕐᕈᑕᐅᔭᕆᐊᖃᖅᑐᒥᒃ, ᐅᖅᓱᒥᒡᓗ ᒥᖑᐊᖅᓯᑦᔪᑕᐅᕙᒃᑐᒥᒃ, ᑐᐱᖅᔪᐊᖅᓗ ᑲᑎᒪᕕᒃ ᑕᒪᕐᖕᒥᒃ ᐃᓗᓕᖏᓪᓗ ᖃᐅᔨᓴᖅᓗᓂᒋᑦ.”
17ᑕᕝᕙ ᐊᑕᓂᖅ ᒨᓯᓯᒧᑦ ᐂᕈᓂᒧᓪᓗ ᐅᖃᖅᐳᖅ ᐃᒫᒃ ᐅᖃᖅᓗᓂ: 
18“ᐅᑦᔨᖅᑐᕆᑦᓯ, ᑯᕼᐋᑎᐅᑉ ᐃᕐᖕᓂᖏᑦ ᓕᕔᑎᓂᑦ ᐊᕕᑕᐅᖁᓇᒋᑦ; 
19ᑍᒤᓕᐅᕆᑦᓯᓕ ᑖᒃᑯᐊ ᐱᓪᓗᒋᑦ, ᐃᓅᖁᓪᓗᒋᑦ ᑐᖁᖁᓇᒋᑦ ᐃᑦᔪᕐᖕᓁᓐᓂᖅᐹᑦ ᓴᓂᐊᓅᕋᓗᐊᕈᑎᒃ: ᐂᕈᓂᐅᑉ ᐃᕐᖕᓂᖏᑕᓗ ᐃᑎᖅᓗᑎᒃ ᑎᓕᔭᕆᐊᖃᖅᐰᑦ ᐱᔨᑦᓯᕈᑎᒋᔭᕆᐊᖃᖅᑕᖏᓐᓂᒃ, ᐱᔭᒃᓴᖏᓐᓂᒡᓗ. 
20ᐃᑎᖅᓗᑎᒡᓕ ᑕᑯᓐᓇᕆᐊᖅᑐᕆᐊᖃᓐᖏᓚᑦ ᐃᑦᔪᕐᖕᓁᓐᓂᖅᐹᑦ ᐅᓕᒃᑐᖅᑕᐅᑎᓪᓗᒋᑦ, ᑐᖁᖁᓇᒋᑦ.”
21ᑕᕝᕙ ᐊᑕᓂᖅ ᒨᓯᓯᒧᑦ ᐅᖃᖅᐳᖅ ᐃᒤᓕᓪᓗᓂ: 
22“ᐊᒻᒪᑦᑕᐅᖅ ᒌᕐᓲᓂᐅᑉ ᐃᕐᖕᓂᖏᑦ ᓈᓴᒃᑭᑦ, ᓯᕗᓕᕕᓂᖏᑕ ᐃᓚᒌᖕᓂᖏᑦ ᒪᓕᒡᓗᒋᑦ, ᐃᒡᓗᒥᐅᖃᑎᒌᑦ ᒪᓕᒡᓗᒋᑦ. 
23ᐊᕐᕌᒍᖃᖅᑐᑦ 30-ᓂᒃ ᐊᖓᔪᒃᓰᓪᓗ, 50-ᓂᒃ ᐊᕐᕌᒍᖃᖅᑐᑦ ᑎᑭᓪᓗᒋᑦ, ᓈᓴᖅᑍᓐᓇᕆᓗᒋᑦ, ᐱᔨᑦᓯᖃᑕᐅᔪᓐᓇᖅᑐᓕᒫᑦ, ᑐᐱᖅᔪᐊᒥ ᑲᑎᒪᕕᖕᒥ ᐱᓇᓱᐊᕈᓐᓇᖅᑐᑦ. 
24ᐅᑯᐊ ᑕᕝᕙ ᒌᕐᓲᓁᑎᑦ ᐱᔨᑦᓯᕐᖕᓂᖏᑦ ᐊᒡᔭᖅᓯᔭᕆᐊᖃᕐᖕᓂᖏᓪᓗ: 
25ᑖᒃᑯᐊ ᐊᒡᔭᖅᓯᔭᕆᐊᖃᖅᐳᑦ ᑐᐱᖅᔪᐊᑉ ᑖᓗᑕᖏᓐᓂᒃ, ᑐᐱᖅᔪᐊᒥᒡᓗ ᐴᖅᓯᒪᓗᓂ, ᖄᖃᖅᓗᓂ ᐹᑦᔪᕆᑦ ᐊᒥᖏᓐᓂᒃ, ᑐᐱᖅᔪᐊᓪᓗ ᑲᑎᒪᕕᐅᑉ ᐃᑎᖅᑕᖅᕕᖓᑕ ᑖᓗᑕᖓᓂᒃ. 
26ᑐᖅᓲᖓᑕᓗ ᐃᑎᖅᑕᖅᕕᐅᑉ ᐅᒃᑯᐊᖓᓂᒃ, ᑐᖅᓲᖓᓂᓗ ᓂᕕᖓᔪᓂᒃ ᐊᕙᓗᐊᓃᑦᑐᓕᒫᓂᒃ, ᑐᓂᕐᕈᓯᖅᕕᐅᓪᓗ ᐊᕙᓗᐊᓃᑦᑐᓂᒃ, ᐃᐱᐅᑕᖏᓐᓂᒡᓗ, ᐱᐅᓴᐅᑎᖏᓐᓂᒡᓗ ᑕᒪᒃᑯᓂᖓᓕᒫᖅ ᓴᓇᓯᒪᔪᓂᒃ: ᑍᒫᒃ ᐱᔨᑦᓯᕈᑎᖃᕆᐊᖃᖅᐳᑦ. 
27ᐂᕈᓂ ᐃᕐᖕᓂᖏᓪᓗ ᐱᔭᒃᓴᖏᓐᓂᒃ ᑎᓕᓯᔭᕆᐊᖃᖅᐳᑦ ᒌᕐᓲᓂᐅᑉ ᑭᖑᕚᖏᑕ ᐃᕐᖕᓂᖏᑕ ᐱᔭᒃᓴᖏᓐᓂᒃ, ᐱᓇᓱᐊᕆᐊᖃᖅᑕᖏᓐᓂᒃ ᐱᔨᑦᓯᕈᑎᒋᔭᕆᐊᖃᖅᑕᖏᓐᓂᒡᓗ; ᐃᕝᕕᓪᓗ ᑎᓕᔭᕆᐊᖃᖅᐸᑎᑦ ᐱᓕᕆᐊᕆᔭᕆᐊᖃᖅᑕᓕᒫᖏᓐᓂᒃ. 
28ᑕᕝᕙ ᒌᕐᓲᓂᐅᑉ ᑭᖑᕚᖏᑕ ᐃᕐᖕᓂᖏᑕ ᐱᔭᒃᓴᖏᑦ ᑐᐱᖅᔪᐊᒥ ᑲᑎᒪᕕᖕᒥ ᐱᔨᑦᓯᓂᕆᔭᕆᐊᖃᖅᑕᖏᑦ. ᐱᔭᒃᓴᒥᖕᓄᑦ ᐊᖓᔪᖅᑳᖃᕆᐊᖃᖅᐳᑦ ᐃᑕᒫᕐᒥᒃ ᐂᕈᓂᐅᑉ ᑐᓂᕐᕈᓯᖅᑎᑦᓯᔨᐅᑉ ᐃᕐᖕᓂᖓᓂᒃ.”
29“ᒥᕋᕆᐅᓪᓕ ᐃᕐᖕᓂᖏᑦ ᓈᓴᕆᐊᖃᕆᕙᑎᑦ ᐃᒡᓗᒥᐅᖃᑎᒌᑦ ᐃᓚᒌᖕᓂᖏᑦ ᒪᓕᒡᓗᒋᑦ ᓯᕗᓕᕕᓂᖏᑕᓗ ᐃᓚᒌᖕᓂᖏᑦ ᒪᓕᒡᓗᒋᑦ. 
30ᐊᕐᕌᒍᖃᖅᑐᑦ 30-ᓂᒃ ᐱᒋᐊᖅᓗᒋᑦ 50-ᓂᒃ ᐊᕐᕌᒍᖃᖅᑐᓄᑦ ᑎᑭᓪᓗᒋᑦ, ᓈᓴᖅᑍᓐᓇᕆᓗᒋᑦ, ᐱᔨᑦᓯᖃᑕᐅᔪᓐᓇᖅᑐᓕᒫᑦ, ᑐᐱᖅᔪᐊᒥ ᑲᑎᒪᕕᖕᒥ ᐱᓇᓱᐊᕈᓐᓇᖅᑐᑦ. 
31ᐃᒤᑦᑐᓂᒡᓕ ᐊᒡᔭᖅᓯᔭᕆᐊᖃᖅᐳᑦ ᑐᐱᖅᔪᐊᒥ ᑲᑎᒪᕕᖕᒥ ᐱᔨᑦᓯᕈᑎᒋᔭᒥᖕᓂᒃ: ᑐᐱᖅᔪᐊᑉ ᖃᓇᖏᓐᓂᒃ, ᓴᓐᓂᖓᔪᖏᓐᓂᒡᓗ, ᓇᑉᐸᖅᑯᑎᖏᓐᓂᒡᓗ, ᐃᓕᐅᕋᖅᕕᖏᓐᓂᒡᓗ, 
32ᑐᖅᓲᖓᑕᓗ ᐊᕙᑖᓂ ᓇᑉᐸᒍᑎᖏᓐᓂᒃ ᐃᓕᕝᕕᖏᓐᓂᒡᓗ, ᐸᐅᒍᐊᖏᓐᓂᒡᓗ ᓄᖃᕈᑎᖏᓐᓂᒡᓗ ᐱᐅᓴᐅᑎᓕᒫᖏᓐᓂᒡᓗ ᐱᔭᕆᐊᖃᖅᑐᓕᒫᓂᒃ ᑖᒃᑯᓄᖓ; ᐊᖑᑎᓪᓗ ᐊᑐᓂᑦ ᑎᓕᔭᕆᐊᖃᖅᐸᑎᑦ ᐊᑎᖏᑦ ᒪᓕᒡᓗᒋᑦ ᓱᓇᒥᒃ ᐊᒡᔭᖅᓯᔭᕆᐊᖃᕐᖕᒪᖔᑕ. 
33ᑖᒃᑯᐊ ᑕᕝᕙ ᐃᓚᒌᑦ ᒥᕋᕆᐅᑉ ᑭᖑᕚᖏᑕ ᐃᕐᖕᓂᖏᑕ ᐱᔨᑦᓯᕈᑎᒋᔭᕆᐊᖃᖅᑕᖏᑦ, ᐱᓇᓱᐊᖅᓗᑎᒃ ᑐᐱᖅᔪᐊᕐᖕᒥ ᑲᑎᒪᕕᖕᒥ ᐱᔨᑦᓯᖅᓗᑎᒃ, ᐊᖓᔪᖅᑳᖃᖅᓗᑎᒃ ᐃᑕᒫᕐᒥᒃ ᐂᕈᓂᐅᑉ ᑐᓂᕐᕈᓯᖅᑎᑦᓯᔨᐅᑉ ᐃᕐᖕᓂᖓᓂᒃ.”
34ᒨᓯᓯᐅᑉ ᐂᕈᓂᐅᓪᓗ ᐃᓅᖃᑎᒌᒡᔪᐊᓪᓗ ᓯᕗᓕᖅᑎᖏᑕ ᑯᕼᐊᑍᑎᐅᑉ ᑭᖑᕚᖏᑦ ᓈᓴᖅᐰᑦ ᐃᓚᒌᑦ ᒪᓕᒡᓗᒋᑦ, ᓯᕗᓕᕕᓂᖏᑕ ᐃᓚᒌᖕᓂᖏᑎᒍᑦ, 
35ᐊᕐᕌᒍᖃᖅᑐᓂᑦ 30-ᓂᑦ ᐱᒋᐊᖅᓗᑎᒃ ᐊᖓᔪᒃᓰᓪᓗ 50-ᓂᒃ ᐊᕐᕌᒍᖃᖅᑐᑦ ᑎᑭᓪᓗᒋᑦ ᐱᓇᓱᐊᖃᑕᐅᔪᑦ ᐱᔨᑦᓯᖅᓗᑎᒃ ᑐᐱᖅᔪᐊᒥ ᑲᑎᒪᕕᖕᒥ; 
36ᓈᓴᖅᑕᐅᔪᓪᓗ ᑖᒃᑯᐊ ᐃᓚᒌᑦ ᒪᓕᒡᓗᒋᑦ 2,750-ᓂᒃ ᐅᓄᕐᖕᓂᖃᓚᐅᖅᐳᑦ. 
37ᑖᒃᑯᐊ ᑕᕝᕙ ᓈᓴᖅᑕᐅᓚᐅᖅᑐᑦ ᑯᕼᐊᑍᑎᐅᑉ ᑭᖑᕚᖏᑦ ᐱᓇᓱᐊᕈᓐᓇᖅᑐᑦ ᑐᐱᖅᔪᐊᒥ ᑲᑎᒪᕕᖕᒥ, ᒨᓯᓯᐅ ᐂᕈᓂᐅᓪᓗ ᓈᓴᓚᐅᖅᑕᖏᑦ ᐊᑕᓂᐅᑉ ᐱᖁᔨᓂᖓ ᒨᓯᓯᒥᒃ ᒪᓕᒡᓗᒍ.
38ᓈᓴᖅᑕᐅᓚᐅᖅᑐᓪᓗ ᒌᕐᓲᓂᐅᑉ ᑭᖑᕚᖏᑕ ᐃᕐᖕᓂᖏᓐᓂᑦ ᐃᒡᓗᒥᐅᖃᑎᒌᑦ ᓯᕗᓕᕕᓂᕐᖕᒥᒍᑦ ᐃᓚᒌᑦ, 
39ᐊᕐᕌᒍᖃᖅᑐᓂᑦ 30-ᓂᒃ ᐱᒋᐊᖅᓗᒋᑦ ᐊᖓᔪᒃᓰᓪᓗ, 50-ᓂᒃ ᐊᕐᕌᒍᖃᖅᑐᑦ ᑎᑭᓪᓗᒋᑦ, ᐱᓇᓱᐊᖃᑕᐅᔪᓐᓇᖅᑐᓕᒫᑦ ᑐᐱᖅᔪᐊᒥ ᑲᑎᒪᕕᖕᒥ, 
40ᑖᒃᑯᓇᓐᖓᑦ ᓈᓴᖅᑕᐅᔪᑦ ᐃᓚᒌᑦ ᐃᒡᓗᒥᐅᖃᑎᒌᑦ ᓯᕗᓕᕕᓂᕐᖕᒥᒍᑦ ᐃᓚᒌᑦ, 2,630-ᓂᒃ ᐅᓄᕐᖕᓂᖃᓚᐅᖅᐳᑦ. 
41ᑖᒃᑯᐊ ᑕᕝᕙ ᐃᓚᒌᑦ ᒌᕐᓲᓂᐅᑉ ᐃᕐᖕᓂᖏᑕ ᑭᖑᕚᖏᑦ, ᐱᔨᑦᓯᕈᓐᓇᖅᑐᑦ ᑐᐱᖅᔪᐊᒥ ᑲᑎᒪᕝᕕᖕᒥ, ᒨᓯᓯᐅᑉ ᐂᕈᓂᐅᓪᓗ ᓈᓴᓚᐅᖅᑕᖏᑦ ᐊᑕᓂᐅᑉ ᐱᖁᔨᓂᖓ ᒪᓕᒡᓗᒍ.
42ᐅᑯᐊᓗ ᑕᕝᕙ ᐃᓚᒌᑦ ᒥᕋᕆᐅᑉ ᐃᕐᖕᓂᖏᑕ ᑭᖑᕚᖏᑦ ᓈᓴᖅᑕᐅᓚᐅᖅᑐᑦ ᐃᓚᒌᑦ ᐃᒡᓗᒥᐅᖃᑎᒌᑦ ᓯᕗᓕᕕᓂᕐᖕᒥᒃᑎᒍᑦ ᐃᓚᒌᒃᑐᑦ, 
43ᐊᕐᕌᒍᖃᖅᑐᓂᑦ 30-ᓂᒃ ᐱᒋᐊᖅᓗᒋᑦ ᐊᖓᔪᒃᓰᓪᓗ, 50-ᓂᒃ ᐊᕐᕌᒍᖃᖅᑐᑦ ᑎᑭᓪᓗᒋᑦ, ᐱᓇᓱᐊᖃᑕᐅᔪᓐᓇᖅᑐᓕᒫᑦ ᑐᐱᖅᔪᐊᒥ ᑲᑎᒪᕕᖕᒥ, 
44ᓈᓴᖅᑕᐅᓚᐅᖅᑐᓕᒫᑦ ᐃᓚᒌᑦ ᒥᕋᕆᐅᑉ ᑭᖑᕚᖏᑦ 3,200-ᓂᒃ ᐅᓄᕐᖕᓂᖃᓚᐅᖅᐳᑦ. 
45ᑕᒃᑯᐊ ᑕᕝᕙ ᓈᓴᖅᑕᐅᓚᐅᖅᑐᑦ ᐃᓚᒌᑦ ᒥᕋᕆᐅᑉ ᑭᖑᕚᖏᓐᓂ, ᒨᓯᓯᐅᑉ ᐂᕈᓂᐅᓪᓗ ᓈᓴᓚᐅᖅᑕᖏᑦ ᐊᑕᓂᐅᑉ ᐅᖃᐅᓯᖓ ᒪᓕᒡᓗᒍ ᒨᓯᓯᒃᑯᑦ.
46ᓈᓴᖅᑕᐅᓚᐅᖅᑐᓕᒫᑦ ᓕᕔᑎᓂ, ᒨᓯᓯᐅᑉ ᐂᕈᓂᐅᓪᓗ ᐄᓴᕅᓕᒥᐅᓪᓗ ᓯᕗᓕᖅᑎᖏᑕ ᓈᓴᓚᐅᖅᑕᖏᑦ, ᐃᓚᒌᑦ ᐃᒡᓗᒥᐅᖃᑎᒌᑦ ᓯᕗᓕᕕᓂᕐᖕᒥᒃᑎᒍᑦ ᐃᓚᒌᒃᑐᑦ, 
47ᐊᕐᕌᒍᖃᖅᑐᓂᑦ 30-ᓂᒃ ᐱᒋᐊᖅᓗᒋᑦ ᐊᖓᔪᒃᓰᓪᓗ, 50-ᓂᒃ ᐊᕐᕌᒍᖃᖅᑐᑦ ᑎᑭᓪᓗᒋᑦ, ᐱᓇᓱᐊᖃᑕᐅᔪᓐᓇᖅᑐᓕᒫᑦ ᐊᒡᔭᖅᓯᖃᑕᐅᓪᓗᑎᒃ ᑐᐱᖅᔪᐊᕐᖕᒥᒃ ᑲᑎᒪᕕᖕᒥᒃ, 
48ᓈᓴᖅᑕᐅᓚᐅᖅᑐᓕᒫᑦ 8,580-ᓂᒃ ᐅᓄᕐᖕᓂᖃᓚᐅᖅᐳᑦ.
49ᐊᑕᓂᐅᑉ ᐱᖁᔨᓂᖓ ᒪᓕᒡᓗᒍ ᓈᓴᖅᑕᐅᓚᐅᖅᐳᑦ ᒨᓯᓯᒃᑯᑦ, ᐱᔨᑦᓯᕈᓐᓇᕐᖕᓂᖏᑦ ᐱᔭᒃᓴᖏᓪᓗ ᐊᑐᓂᑦ ᒪᓕᒡᓗᒋᑦ; ᑍᒫᒃ ᓈᓴᖅᑕᐅᓚᐅᖅᐳᑦ, ᐊᑕᓂᐅᑉ ᒨᓯᓯ ᐱᖁᓚᐅᕐᖕᒪᒍ.
