1ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ, ᐄᓴᕅᓕᒥᐅᑦ ᐰᖅᓯᔨᖏᑦ ᓵᓪᓗᒋᑦ ᐱᔪᒫᖅᑐᓂᒃ ᓇᓗᓁᖅᓯᕕᒋᓗᒋᑦ, ᐅᖃᐅᑎᒃᑭᑦ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐄᓴᕅᓕᒥᐅᓄᑦ ᐰᖅᓯᔨᐅᔪᓯ ᐃᓕᑦᓯᓐᓂᑐᐊᖅ ᓂᕆᑎᑉᐳᓯ! ᐰᖅᓯᔩᑦ ᓰᐱᖁᑎᒥᖕᓂᒃ ᓂᕆᑎᑦᓯᔭᕆᐊᖃᓐᖏᓛᑦ? 
3ᑐᓐᓄᖏᑦ ᓂᕆᕙᓯ, ᒥᖅᑯᕕᓂᖏᓐᓂᒡᓗ ᐊᓐᓄᕌᖃᖅᓗᓯ, ᖁᐃᒃᓯᑦᓯᐊᖑᓯᒪᔪᓂᒡᓗ ᑐᖁᑦᓯᕙᒃᓗᓯ; ᓰᐱᓂᒡᓕ ᓂᕆᑎᑦᓯᖃᑦᑕᓐᖏᓚᓯ. 
4ᓴᓐᖐᑦᑐᑦ ᓄᑭᒃᑖᑎᓐᖏᓚᓯ, ᖃᓂᒪᔪᓪᓗ ᐋᖅᑭᖕᓇᒋᑦ, ᑭᓕᖅᓯᒪᔪᑦ ᒪᑦᑐᓯᖅᐸᓐᖏᓚᓯ, ᐊᕝᕗᑎᔪᑦ ᐅᑎᖅᑎᑉᐸᓐᖏᓚᓯ, ᐊᓯᐅᔪᑦ ᕿᓂᖅᐸᖕᓇᒋᑦ; ᐃᓱᒪᓯᐅᕐᖕᓇᒋᓪᓗ ᐊᐅᓚᑉᐸᒃᐸᓯ ᐃᓴᒋᖏᑦᓯᐊᖅᓗᒋᑦ. 
5ᑍᒤᒻᒪᑦ ᓯᐊᒻᒪᖅᓯᒪᓕᖅᐳᑦ, ᐰᖅᓯᔨᖃᖏᓐᓇᒥᒃ; ᐆᒪᔪᓕᒫᓄᓪᓗ ᓄᔪᐊᖅᑐᓄᑦ ᓂᕿᒋᔭᐅᓕᖅᓗᑎᒃ. 
6ᓰᐱᖁᑎᒃᑲ ᓯᐊᒻᒪᖅᓯᒪᓕᖅᐳᑦ, ᖃᖅᑲᓂᓗ ᐱᖑᕐᖕᓂᓗ ᐳᖅᑐᔪᓂ ᐃᓂᖃᓕᖅᓗᑎᒃ; ᓰᐱᖁᑎᒃᑲᓗ ᓄᓇᖅᔪᐊᓕᒫᒧᑦ ᓯᐊᒻᒪᖅᓯᒪᓕᖅᐳᑦ, ᕿᓂᖅᑕᐅᖏᓐᓇᒥᒃ ᕿᓂᕆᐊᖅᑕᐅᓯᒪᓇᑎᒡᓗ. 
7ᑍᒤᒻᒪᑦ, ᐰᖅᓯᔨᐅᔪᓯ, ᑐᓴᕆᑦᓯ ᐊᑕᓂᐅᑉ ᐅᖃᐅᓯᖓᓂᒃ: 
8ᐃᓅᒐᒪ, ᐊᑕᓂᖅ ᒎᑎ ᐅᖃᖅᐳᖅ, ᓰᐱᖁᑎᒃᑲ ᑐᖁᑕᐅᖃᑦᑕᓕᖅᐳᑦ, ᐆᒪᔪᓄᓪᓗ ᐃᖅᓯᓇᖅᑐᓄᑦ ᖃᓄᐃᑦᑐᑐᐃᓐᓇᓄᑦ ᓂᕿᒋᔭᐅᖃᑦᑕᓕᖅᐳᑦ, ᐰᖅᓯᔨᖃᖏᓐᓇᒥᒃ; ᐰᖅᓯᔨᖁᑎᒃᑲ ᕿᓂᕆᐊᓚᐅᖅᓯᒪᖏᒻᒪᑕ ᓰᐱᖁᑎᓐᓂᒃ, ᐰᖅᓯᔩᑦ ᐃᒥᖕᓃᓐᓇᖅ ᓂᕆᑎᑐᐃᓐᓇᖃᑦᑕᕐᖕᒪᑕ, ᓰᐱᖁᑎᒃᑲᓗ ᓂᕆᑎᓚᐅᖅᓯᒪᓇᒋᑦ; 
9ᑍᒤᒻᒪᑦ, ᐰᖅᓯᔨᐅᔪᓯ ᐊᑕᓂᐅᑉ ᐅᖃᐅᓯᖓᓂᒃ ᑐᓴᕆᑦᓯ: 
10ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ, ᑕᑯᒋᑦ, ᐰᖅᓯᔩᑦ ᓵᓐᖓᓕᖅᐸᒃᑲ; ᓰᐱᖁᑎᒃᑲ ᑎᒍᓂᐊᓕᖅᐸᒃᑲ ᑖᒃᑯᓇᓐᖓᑦ, ᓂᕆᑎᑦᓯᔨᐅᔪᓐᓃᖅᑎᓪᓗᒋᓪᓗ ᓰᐱᖁᑎᓐᓂᒃ; ᐰᖅᓯᔩᑦ ᐃᒻᒥᓃᓐᓇᖅ ᓂᕆᑎᖃᑦᑕᕐᖕᓂᐊᕈᓐᓃᖅᐳᑦ. ᓰᐱᖁᑎᒃᑲ ᓴᐳᑎᓂᐊᓕᖅᐸᒃᑲ ᖃᓂᖏᓐᓂᑦ, ᓂᕿᒋᔭᐅᑦᔮᔪᓐᓃᖅᓗᑎᒡᓗ ᑖᒃᑯᓄᖓ.”
11ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: “ᑕᑯᒋᑦ, ᐅᕙᖓ ᓇᖕᒥᓂᖅ ᓰᐱᖁᑎᒃᑲ ᕿᓂᕐᖕᓂᐊᓕᖅᐸᒃᑲ, ᕿᓂᕆᐊᕐᖕᓂᐊᓕᖅᓗᒋᓪᓗ. 
12ᐰᖅᓯᔩᑦ ᕿᓂᑦᓯᐊᓲᖑᖕᒪᑕ ᓰᐱᖁᑎᖏᑕ ᐃᓚᖏᓐᓂᒃ ᓇᒧᑐᐃᓐᓇᖅ ᓯᐊᒻᒪᖅᑐᖃᖅᑎᓪᓗᒍ, ᑍᒫᒃᑕᐅᖅ ᓰᐱᖁᑎᒃᑲ ᕿᓂᕐᖕᓂᐊᓕᖅᐸᒃᑲ; ᓴᐳᑎᔪᒫᖅᐸᒃᑲ ᓇᓂᓕᒫᖅ ᓯᐊᒻᒪᖅᓯᒪᕕᒋᓚᐅᖅᑕᖏᓐᓂᑦ ᐅᓪᓗᖅ ᓄᕗᔭᑎᓪᓗᒍ ᑖᖅᑑᑎᓪᓗᒍᓗ. 
13ᐂᔪᒫᖅᐸᒃᑲ ᐃᓄᖕᓂᑦ, ᑲᑎᖅᓱᖅᓗᒋᓪᓗ ᓄᓇᓕᒡᔪᐊᓂᑦ, ᓄᓇᖏᓐᓄᐊᖅᑎᓪᓗᒋᓪᓗ; ᓂᕆᑎᑦᓱᒫᖅᐸᒃᑲᓗ ᐄᓴᕅᓕᐅᑉ ᖃᖅᑲᖏᓐᓂ, ᓄᓇᐅᓪᓗ ᐃᓗᐊᓂᑦ ᑰᒃᑐᒥᑦ ᐃᒥᖅᑎᓪᓗᒋᑦ, ᐃᓄᖃᖅᑐᓕᒫᓂ ᓄᓇᓕᖕᓂ. 
14ᓂᕿᒃᓴᖃᑦᓯᐊᖅᑐᒥ ᓂᕆᑎᑦᓱᒫᖅᐸᒃᑲ, ᐄᓴᕅᓕᐅᓪᓗ ᓄᓇᑦᓯᐊᕆᖕᓂᖏᓐᓂ ᖃᖅᑲᓂ ᓂᕿᒃᓴᖃᑦᓯᐊᖅᑐᒦᑦᓱᒫᖅᐳᑦ; ᐃᕕᒃᓱᒐᖃᑦᓯᐊᖅᑐᒥᓗ ᓄᓇᑦᓯᐊᕆᒃᑐᒥ ᐃᓂᓪᓚᖓᔪᒫᖅᐳᑦ, ᓂᕿᒃᓴᖃᑦᓯᐊᖅᑐᒥᓗ ᐄᓴᕅᓕᐅᑉ ᖃᖅᑲᖏᓐᓂ ᓂᕆᔪᒫᖅᐳᑦ. 
15ᓇᖕᒥᓂᖅ ᐰᖅᓯᔨᐅᔪᒫᖅᐳᖓ ᓰᐱᖁᑎᓐᓄᑦ, ᐃᓂᓪᓚᑦᓯᐊᖁᓪᓗᒋᑦ, ᐊᑕᓂᖅ ᒎᑎ ᐅᖃᖅᐳᖅ. 
16ᐊᓯᐅᓯᒪᔪᑦ ᕿᓂᕈᒫᖅᐸᒃᑲ, ᐊᕝᕗᑎᓯᒪᔪᓪᓗ ᐅᑎᖅᑎᓪᓗᒋᑦ, ᑭᓕᖅᓯᒪᔪᓪᓗ ᒪᑐᓯᖅᑐᖅᓗᒋᑦ, ᓴᓐᖐᑦᑐᓪᓗ ᓄᑭᒃᑖᖅᑎᓪᓗᒋᑦ, ᖁᐃᓂᔪᓪᓕ ᓄᑭᖃᑦᓯᐊᖅᑐᓪᓗ ᑐᖁᑦᓱᒫᖅᐸᒃᑲ; ᓈᒻᒪᓈᖅᓯᒪᔪᒥᒃ ᐱᓇᓱᐊᖅᕕᒋᓗᒋᑦ. 
17ᐃᓕᑦᓯᓕ ᓰᐱᖁᑎᒃᑲ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᐃᖅᑲᖅᑐᕈᒫᖅᐸᒃᑲ ᓰᐲᑦ ᐊᑐᓂᑦ, ᓰᐲᓪᓗ ᐊᖑᓴᓪᓗᖏᑦ ᒎᑦᓰᓪᓗ ᐊᖑᓴᓪᓗᖏᑦ. 
18ᓂᕿᒃᓴᖃᑦᓯᐊᖅᑐᒥᒡᓕ ᓂᕆᓇᓱᒃᓗᓯ ᓈᒻᒪᒃᓯᕙᓐᖏᓚᓯ? ᓂᕿᒃᓴᓯᓗ ᐃᓚᖏᑦ ᑐᓪᓕᕋᖅᐸᒃᓗᒋᑦ; ᑲᑭᐊᒃᑐᒥᒡᓗ ᐃᒥᓚᐅᖅᓗᓯ, ᐃᒥᕇᕋᑦᓯ ᑐᓪᓕᕋᖅᓗᒍ ᐃᓱᖅᓯᑎᑉᐸᒃᐸᓯ. 
19ᓰᐱᖁᑎᒪᓗ ᓂᕿᒃᓮᑦ ᑐᓪᓕᕋᕐᖕᓂᑯᓯ ᓂᕆᕕᒋᓕᖃᑦᑕᖅᐰᑦ, ᑐᓪᓕᕋᖅᓗᒍᓗ ᐃᓱᖅᓯᑎᑕᑦᓯᓐᓂᒃ ᐃᒥᓕᖅᐸᒃᓗᑎᒃ. 
20ᑍᒤᒻᒪᑦ, ᑖᒃᑯᓄᖓ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᐅᕙᖓ ᓇᖕᒥᓂᖅ ᐊᕕᑎᑦᓯᓂᐊᖅᐳᖓ ᓰᐱᓂᒃ ᖁᐃᓂᔪᓂᒃ ᓴᓗᒃᑐᓂᒡᓗ. 
21ᐊᔭᐅᕆᕙᒃᑲᑦᓯ ᐱᖑᔭᖅᓗᓯᓗ, ᓴᓐᖐᑦᑐᓕᒫᓪᓗ ᓇᒡᔪᖕᒥᒑᕆᓪᓗᒋᑦ ᐊᕙᓚᒃᑎᑉᐸᒃᐸᓯ, ᓰᐱᒃᑯᕕᖕᒥᑦ ᐊᓂᑎᑦᓯᖏᓐᓂᓕᒫᑦᓯᓐᓂ. 
22ᓰᐱᖁᑎᒃᑲ ᓴᐳᑎᓂᐊᓕᖅᐸᒃᑲ, ᓂᕿᒃᓴᐅᑐᐃᓐᓇᖁᔪᓐᓁᕋᒃᑭᑦ; ᓰᐲᓪᓗ ᐊᑐᓂᑦ ᑐᑭᑖᕈᑎᒋᓂᐊᓕᖅᐸᒃᑲ. 
23ᐊᑕᐅᓯᕐᖕᒥᒃ ᐰᖅᓯᔨᑖᖅᑎᑦᓱᒫᖅᐸᒃᑲ, ᐱᔨᓐᓂᒃ ᑍᕕᑎᒥᒃ, ᑖᑦᓱᒪᓗ ᓂᕆᑎᑦᓱᒫᖅᐰᑦ; ᑲᒪᒋᔪᒫᖅᐰᑦ ᑖᒃᑯᓇᓐᖓᓪᓗ ᐰᖅᓯᔨᒋᔭᐅᔪᒫᖅᐳᖅ. 
24ᐅᕙᖓᓗ ᐊᑕᓂᖅ, ᑖᒃᑯᓄᖓ ᒎᑎᒋᔭᐅᓂᐊᖅᐳᖓ, ᐱᔨᒐᓗ ᑍᕕᑎ ᑖᒃᑯᓄᖓ ᐊᖓᔪᖅᑳᖑᔪᒫᖅᐳᖅ; ᐅᕙᖓ ᐊᑕᓂᖅ, ᑍᒫᒃ ᐅᖃᖅᐳᖓ. 
25ᐊᖏᖃᑎᒌᒍᑎᓕᐅᕈᒫᖅᐳᖓ ᐸᒡᕕᓴᒃᑕᐅᓇᖏᑦᑐᒥᒃ ᐃᓅᓯᖃᕈᑎᒋᓛᖅᑕᖓᓐᓂᒃ, ᐆᒪᔪᓪᓗ ᐃᖅᓯᓇᖅᑐᑦ ᓄᓇᒥᑦ ᐲᔭᕈᒫᖅᐸᒃᑲ, ᓰᐱᖁᑎᒃᑲ ᐃᓱᒫᓗᒋᔭᖃᖏᓪᓗᑎᒃ ᐃᓄᖃᖏᑦᑐᒦᖃᑦᑕᓛᕐᖕᒪᑕ ᓯᓂᖃᑦᑕᖅᓗᑎᒡᓗ ᓇᐹᖅᑐᓕᖕᓂ. 
26ᓮᒻᒪᖅᑎᓪᓗᒋᓪᓗ ᓄᓇᖃᖅᑎᑦᓱᒫᖅᐸᒃᑲ ᖃᖅᑲᖁᑎᒪ ᐃᑦᔪᕐᖕᓁᑦᑑᑉ ᐊᕙᑖᓂ; ᓮᒻᒪᖅᑎᑦᓯᓂᓐᓄᑦ ᓯᓚᓗᒃᑕᐅᑎᖃᑦᑕᕈᒫᖅᐸᒃᑲ ᓇᓪᓕᐅᓐᓂᖅ ᓈᒻᒪᒃᓯᔭᕌᖓᑦ; ᑕᒪᓐᓇ ᓯᓚᓗᒡᕕᐅᓂᖅ ᓮᒻᒪᖅᑎᑕᐅᓂᐅᔪᒫᖅᐳᖅ. 
27ᓇᐹᖅᑐᑦ ᐱᕈᖅᓰᕕᖕᒦᑦᑐᑦ ᐱᕈᖅᑐᖃᕈᒫᖅᐳᑦ, ᓄᓇᓗ ᐱᕈᖅᕕᐅᒋᐊᓪᓚᒍᒫᖅᐳᖅ, ᐃᓱᒫᓗᖏᑦᓯᐊᖅᓗᑎᒃ ᓄᓇᒥᖕᓃᑦᓱᒫᖅᐳᑦ; ᑖᒃᑯᐊᓗ ᖃᐅᔨᔪᒫᖅᐳᑦ ᐅᕙᖓᐅᒐᒪ ᐊᑕᓂᖅ, ᐃᓄᖁᑎᒪ ᓇᖕᒪᐅᑕᖏᑕ ᐊᖅᓵᖅᑑᔭᖏᑦ ᓱᕋᒃᑯᒃᑭᑦ, ᐱᐅᓕᓗᒋᓪᓗ ᑖᒃᑯᓂᖓ ᓯᐊᓛᖃᖅᑐᓂᑦ. 
28ᐃᓅᖃᑎᒌᒡᔪᐊᓄᑦ ᓂᑭᒃᓴᐅᕙᒍᓐᓁᕈᒫᖅᐳᑦ, ᐆᒪᔪᓄᓪᓗ ᓄᔪᐊᖅᑐᓄᑦ ᓂᕆᔭᐅᕙᒍᓐᓃᖅᓗᑎᒃ; ᓄᓇᖃᕈᒫᖅᐳᑦ ᖃᓄᐃᑕᐅᓐᓇᖏᑦᑐᒥ, ᓇᓪᓕᐊᓐᓄᓪᓘᓐᓃᑦ ᑲᑉᐱᐊᓱᒃᑎᑕᐅᕙᒍᓐᓁᖅᓗᑎᒃ. 
29ᐱᕈᖅᓰᕕᖁᑎᑖᖅᑎᑦᓱᒫᖅᐸᒃᑲ ᐱᕈᖅᕕᐅᑦᓯᐊᕐᖕᓇᖅᑐᓂᒃ ᓄᓇᖓᓐᓂ ᑳᒃᑐᖃᖃᑦᑕᕈᓐᓃᖁᓪᓗᒍ, ᐃᓅᖃᑎᒌᒡᔪᐊᓄᓪᓗ ᐊᒃᓱᕈᖅᑎᑕᐅᕙᒍᓐᓃᕈᒪᖅᐳᑦ ᒥᑕᐅᑎᒋᔭᐅᓗᑎᒃ. 
30ᑖᒃᑯᐊᓗ ᖃᐅᔨᓕᕈᒫᖅᐳᑦ, ᐅᕙᖓ ᐊᑕᓂᖅ ᑖᒃᑯᐊ ᒎᑎᖓᑦᑕ ᐃᓚᒋᖕᒪᒋᑦ, ᐄᓴᕅᓕᒥᐅᑦ, ᐃᓄᖁᑎᒋᒐᒃᑭᑦ, ᐊᑕᓂᖅ ᒎᑎ ᐅᖃᖅᐳᖅ. 
31ᓰᐱᖁᑎᒋᕙᑦᓯᓗ, ᓂᕆᑎᖃᑦᑕᖅᐸᑦᓯ, ᒎᑎᒋᕙᑦᓯᓐᖓᓗ, ᐊᑕᓂᖅ ᒎᑎ ᐅᖃᖅᐳᖅ.”
