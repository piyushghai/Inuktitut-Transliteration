1“ᓵᓐᓂ ᓂᐰᕆᑦᓯ ᐃᓕᑦᓯ ᐃᒪᐅᑉ ᓯᓈᓂᒥᐅᖑᔪᓯ, ᐃᓄᐃᑦ ᐱᔪᓐᓇᕐᖕᓂᖏᑦ ᓄᑖᓐᖑᖅᑎᑕᐅᓕᖅᓕᑦ; ᖃᒡᓕᒋᐊᖅᓗᑎᒡᓗ, ᐅᖃᓚᐅᖅᓕᑦ, ‘ᐊᑕᐅᑦᓯᒃᑯᑦ ᖃᒡᓕᒋᐊᓚᐅᖅᑕ ᐃᖅᑲᖅᑐᐃᕕᖕᒧᑦ.’ 
2ᑭᐊ ᑎᑭᑎᓚᐅᖅᐸᐅᒃ ᓯᕿᓂᐅᑉ ᓄᐃᕕᐊᑕ ᓇᓛᓂᑦ ᐱᔪᖅ ᓵᓚᖃᕆᐊᖅᑐᖅᑐᖅ, ᓇᒧᑐᐃᓐᓇᖅᓗ ᐂᕕᒋᔭᓂ ᓵᓚᒌᓐᓇᕈᓐᓇᓚᐅᖅᐰᑦ? ᑖᑦᓱᒪ ᓵᓚᒃᓴᖅᑎᖃᑦᑕᓚᐅᖅᐹ ᐃᓅᖃᑎᒌᒡᔪᐊᓂᒃ, ᐊᖓᔪᖅᑳᖅᔪᐊᓪᓗ ᓵᓚᒋᓪᓗᒋᑦ ᐊᐅᓚᑦᓯᖃᑦᑕᓚᐅᖅᐳᖅ, ᓴᕕᒡᔪᐊᖓᑕ ᐱᒋᐊᖅᑕᕐᖕᓂᖓᓄᑦ ᓱᓇᐅᑎᓚᐅᓐᖏᓔᑦ ᐳᔪᕋᖅᑎᑐᑦ, ᖃᖅᔪᖏᓪᓗ ᓯᐊᒻᒪᒃᑎᑎᕆᓚᐅᖅᐳᑦ ᐃᕕᒐᖅᑎᑐᑦ ᐊᓄᕆᒧᑦ ᑎᒃᑕᐅᕋᖅᑐᑎᑐᑦ. 
3ᒪᓕᒃᓴᕌᖓᒥᒋᑦ ᖃᓄᐃᓕᔭᐅᓇᓂ ᑲᔪᓯᑐᐃᓐᓇᖅᐳᖅ, ᓱᒃᑲᑦᑑᓗᐊᒧᑦ ᒪᓂᖅᑲᒧᑦ ᐊᒃᑐᐃᓚᐅᖅᓯᒪᑦᓯᐊᖅᑑᔭᕋᓂ ᐃᖏᕐᕋᔪᓐᓇᓚᐅᖅᑐᖅ. 
4ᑭᓇ ᑍᒤᓕᐅᓚᐅᖅᐸ, ᕾᖁᔨᓪᓗᓂ ᑭᖑᕚᕇᓂᒃ ᐱᒋᐊᕐᖕᓂᖓᓂᑦ? ᐅᕙᖓᐅᕗᖅ, ᐊᑕᓂᖅ, ᓯᕗᓪᓕᖅᐸᐅᕗᖓ ᑭᖑᓪᓕᖅᐸᐅᓪᓗᖓᓗ; ᑖᓐᓇᐅᕗᖓ. 
5ᐃᒪᐅᑉ ᓯᓈᓂᒥᐅᑦ ᑕᑯᓚᐅᖅᐳᑦ ᓯᕘᕋᓕᖅᓗᑎᒡᓗ, ᓄᓇᖅᔪᐊᑉ ᑭᒡᓕᖓᓃᑦᑐᑦ ᓴᔪᓕᖅᐳᑦ; ᖃᒡᓕᒋᐊᖅᓗᑎᒡᓗ ᕾᓚᐅᖅᐳᑦ. 
6ᑕᒪᕐᖕᒥᒃ ᐃᒻᒥᖕᓄᑦ ᐃᑲᔪᖅᑎᒌᓚᐅᖅᐳᑦ, ᐃᓅᖃᑎᒥᖕᓄᓪᓗ ᐅᖃᖅᓗᑎᒃ, ‘ᓴᐱᓕᖅᑍᓕᒋᑦ!’ 
7ᕿᔪᓕᕆᔨᐅᓪᓗ ᓱᖏᖅᓲᒻᒫᕚ ᒎᓗᓕᕆᔨ, ᑲᑦᔪᒡᓗᒍᓗ ᒪᓂᖅᑲᒃᓮᔨ ᓱᖏᖅᓱᐃᒋᕗᖅ ᑲᓱᐊᖅᕕᖕᒥ ᑲᓱᐊᖅᑐᒥᒃ, ᓴᕕᕋᔭᒃᓴᒥᒃ ᓂᐱᑎᕆᔪᖅ ᐅᖃᐅᑎᓪᓗᒍ, ‘ᐋᖅᑭᑦᓯᐊᖅᐳᖅ.’ ᑭᑭᐊᓄᓪᓗ ᑭᑭᐊᒃᑐᖅᐹᑦ ᐊᐅᓚᑦᔭᖁᓇᒍ. 
8ᐃᕝᕕᓪᓕ, ᐄᓴᕆᐅᓪ ᐱᔨᒋᕙᒋᑦ ᔧᑰ, ᓂᕈᐊᓚᐅᖅᐸᒋᑦ, ᐃᓚᓐᓈᒪ ᐂᕝᕙᕋᕼᐋᒻ ᑭᖑᕚᖓ. 
9ᑎᒍᓚᐅᖅᐸᒋᑦ ᓄᓇᖅᔪᐊᑉ ᐃᓱᐊᓂᑦ, ᐅᖓᓯᖕᓂᖅᐹᓂᓪᓗ ᕾᖁᓯᒪᕙᒋᑦ, ᐅᖃᐅᑎᓪᓗᑎᓪᓗ, ‘ᐱᔨᒋᕙᒋᑦ, ᓂᕈᐊᖅᓯᒪᒐᒃᑭᑦ ᖁᔭᓈᖅᓯᒪᓐᖏᓚᒋᑦ.’ 
10ᑲᑉᐱᐊᓱᒃᑍᓕᒋᑦ, ᓇᔪᕋᒃᑭᑦ; ᓴᐱᖅᑍᓕᒋᑦ ᒎᑎᒋᒐᕕᖓ; ᐱᔪᓐᓇᖅᑎᓐᓂᐊᖅᐸᒋᑦ ᐄᓛᒃ ᐃᑲᔪᕐᖕᓂᐊᖅᐸᒋᑦ, ᒪᑭᑕᑎᓐᓂᐊᖅᐸᒋᑦ ᐊᒡᒐᓐᓄᑦ ᑕᓕᖅᐱᓐᓄᑦ ᓵᓚᖃᖅᓯᒪᔪᒧᑦ. 
11ᑕᑯᒋᑦ, ᐃᓕᖕᓂᒃ ᐆᒥᓱᒃᑐᓕᒫᑦ ᑲᓐᖑᓱᒃᑎᑕᐅᔪᒫᖅᐳᑦ ᒥᑕᐅᑎᒋᔭᐅᓗᑎᒡᓗ; ᐃᓕᖕᓂᒡᓗ ᐊᑭᕋᖅᑐᖅᑐᑦ ᓱᓇᐅᔪᓐᓃᖅᓗᑎᒃ ᓄᖑᑦᓱᒫᖅᐳᑦ. 
12ᐊᑭᕋᖅᑐᖅᑎᒋᕙᒃᑕᑎᑦ ᕿᓂᕈᒫᖅᐸᑎᑦ ᓇᒡᕚᕐᖕᓇᒋᓪᓗ; ᐃᓕᑦᓯᓐᓂᒃ ᐅᓇᑕᕈᒪᔪᑦ ᓱᓇᐅᑎᑦᓱᒫᓐᖏᓚᓯ. 
13ᐅᕙᖓ ᐊᑕᓂᖅ ᒎᑎᒋᒐᕕᖓ, ᑕᓕᖅᐱᒃᑯᑦ ᑕᓯᐅᕋᒃᑭᑦ; ᐅᖃᐅᑎᓪᓗᑎᓪᓗ, ‘ᑲᑉᐱᐊᓱᒃᑍᓕᒋᑦ, ᐃᑲᔪᕐᖕᓂᐊᕋᒃᑭᑦ.’ 
14ᑲᑉᐱᐊᓱᒃᑍᓕᒋᑦ ᓱᓇᐅᔪᕆᖏᓐᓂᕐᖕᒧᑦ ᓴᓐᖐᑦᑑᒐᓗᐊᕈᕕᑦ ᔧᑰᑉ ᑭᖑᕚᖓ, ᐃᓕᑦᓯ ᐄᓴᕅᓕᐅᑉ ᐃᓄᖏᑦ! ᐅᕙᖓ ᐃᑲᔪᕐᖕᓂᐊᖅᐸᑦᓯ, ᐊᑕᓂᖅ ᐅᖃᖅᐳᖅ; ᓴᐳᑦᔨᔨᓯ ᑖᓐᓇ ᐄᓴᕅᓕᒥᐅᑦ ᐃᑦᔪᕐᖕᓁᑦᑐᖁᑎᖓᑦ. 
15ᑕᑯᒋᑦ, ᓂᐊᖂᔭᒃᓴᓂᒃ ᓴᓃᔧᕕᒃᑎᑐᑦ ᑍᒤᑎᓐᓂᐊᖅᐸᒋᑦ ᓄᑖᓂᒃ ᐃᐱᒃᑐᓂᒃ ᑭᒍᑎᓕᒃᑎᑐᑦ; ᖃᖅᑳᓗᖕᓂᒃ ᓴᓃᔧᔪᒫᖅᐳᓯ ᓯᖁᑦᑎᖅᓗᒋᓪᓗ, ᐱᖑᐃᓪᓗ ᓄᖑᑎᖅᓗᒋᑦ ᓴᓂᕕᓂᑐᐃᓐᓇᐅᔮᓕᖅᑎᓪᓗᒋᑦ. 
16ᓴᓃᔭᕈᒫᖅᐸᓯ ᖁᒻᒧᐊᒃᑎᑐᐊᕈᑦᓯᐅᒃ ᐊᓄᕆᒧᑦ ᑎᒃᑕᐅᕙᒡᓗᑎᒃ, ᐊᖅᑯᓇᕐᖕᒧᑦ ᐊᓄᕆᖅᔪᐊᒧᑦ ᓯᐊᒻᒪᖅᑎᑕᐅᔪᒫᖅᐳᑦ; ᐊᑕᓂᕐᖕᒥᒡᓕ ᖁᕕᐊᓲᑎᖃᕈᒫᖅᐳᑎᑦ; ᓂᖅᑐᐃᓗᑎᓪᓗ ᐄᓴᕅᓕᐅᑉ ᐃᑦᔪᕐᖕᓁᑦᑐᖁᑎᖓᓂᒃ. 
17ᐊᒃᓱᔪᑦ ᐱᖃᖏᑦᑐᓪᓗ ᐃᒥᕈᒃᑲᓗᐊᖅᐳᑦ ᐃᒥᒃᓴᖅᑕᖃᕋᓂᓗ, ᖀᓐᓂᕐᖕᒧᑦ ᐅᖃᖏᑦ ᓴᓗᐊᖅᐳᑦ, ᐅᕙᖓ ᐊᑕᓂᖅ ᑐᓴᕐᖕᓂᐊᖅᐸᒃᑲ; ᐅᕙᖓ ᐄᓴᕅᓕᐅᑉ ᒎᑎᖓ ᖁᔭᓈᕐᖕᓂᐊᓐᖏᓚᒃᑲ. 
18ᑰᖃᓕᖅᑎᑦᓯᔪᒫᖅᐳᖓ ᖃᖅᑲᑎᒍᑦ ᐱᕈᖅᑐᖃᖏᑦᑐᑎᒍᑦ, ᓇᖅᓮᓪᓗ ᓄᓇᐅᑉ ᐃᓗᐊᓂᑦ ᑯᕕᔪᖅᑕᖃᓕᕈᒫᖅᐳᑦ; ᓄᓇᒥ ᐃᓄᖃᖏᑦᑐᒥ ᐃᒪᖅᓱᖃᐅᓕᖅᑎᑦᓯᔪᒫᖅᐳᖓ, ᓄᓇᒥᓗ ᐸᓂᖅᑐᒥ ᐃᒥᕐᖕᒥᒃ ᑯᕕᔪᖃᓕᖅᑎᑦᓯᓗᖓ. 
19ᓄᓇᒥ ᐃᓄᖃᖏᑦᑐᒥ ᐱᕈᖅᑎᑦᓯᔪᒫᖅᐳᖓ ᓇᐹᖅᑐᑦᓯᐊᕙᖕᓂᒃ ᓰᑕᕆᓂᒃ ᐊᑬᓯᐊᓂᒡᓗ, ᒨᕐᑐᓂᒃ ᐋᓕᕝᓂᒡᓗ, ᓄᓇᒥᓗ ᓯᐅᕅᓐᓇᕐᖕᒥ ᐱᕈᖅᑎᑦᓯᔪᒫᖅᐳᖓ ᓇᐹᖅᑐᓂᒃ ᓮᐳᕆᓯᓂᒃ ᐰᓂᓂᒡᓗ ᐸᓖᓂᓂᒡᓗ ᑲᑎᓐᖓᔪᓂᒃ. 
20ᐃᓄᐃᑦ ᑕᑯᖁᓪᓗᒋᑦ ᖃᐅᔨᓗᑎᒡᓗ, ᐃᓱᒪᒃᓴᖅᓯᐅᖁᓪᓗᒋᑦ ᑐᑭᓯᖃᑎᒌᒡᓗᑎᒡᓗ, ᐊᑕᓂᐅᑉ ᑕᒪᓐᓇ ᑍᒤᑎᒻᒪᒍ, ᐄᓴᕅᓕᒥᐅᑦ ᐃᑦᔪᕐᖕᓁᑦᑐᖁᑎᖓᑕ ᐱᓐᖑᖅᑎᓯᒪᔭᖓ.”
21ᐊᑕᓂᖅ ᐅᖃᖅᐳᖅ, “ᐊᑏ ᓵᓚᐅᑦᑍᓕᒪᔪᑎᑦᓯᓐᓂᒃ ᓴᖅᑭᑎᑦᓯᓚᐅᕆᑦᓯ, ᐂᕙᔭᐅᔪᓐᓇᖏᑦᑐᓂᒃ ᐅᖃᐅᓯᒃᓴᑦᓯᓐᓂᒃ ᓴᖅᑭᑎᑦᓯᓚᐅᕆᑦᓯ, ᔧᑰᑉ ᐊᖓᔪᖅᑳᖅᔪᐊᖓᑦ ᐅᖃᖅᐳᖅ. 
22ᓇᒃᓴᖅᓗᒋᑦ ᕾᓕᑦ ᐅᖃᐅᑎᓗᑕᓗ ᓱᔪᖃᓛᕐᖕᒪᖔᑦ, ᐊᑐᓚᐅᖅᑐᓂᒃ ᐅᓂᒃᑲᐅᑎᑎᒍᑦ, ᓱᓇᐅᖕᒪᖔᑕ ᐃᓱᒪᒋᓂᐊᕋᑦᑎᒍ, ᖃᓄᐃᑦᑐᕕᓂᐅᖕᒪᖔᑕ ᖃᐅᔨᓂᐊᕋᑦᑕ; ᐅᕝᕙᓗ ᓱᔪᖃᓛᕐᖕᒪᖔ ᓇᓗᓁᖅᓯᕕᒋᓗᑕ. 
23ᓯᕗᓂᑦᑎᓐᓂ ᐊᑐᓛᖅᑐᓂᒃ ᓇᓗᓁᖅᓯᕕᒋᓚᐅᖅᑎᒍᑦ, ᒎᑎᓪᓚᕆᐅᖕᒪᖔᑦᓯ ᑐᑭᓯᓂᐊᕋᑦᑕ; ᐱᐅᔪᒥᒃ ᐱᓂᐊᕐᖕᓂᖃᕐᖕᒪᖔᑦᓯ ᓱᒃᑯᑎᕆᔪᒥᒡᓘᓐᓃᑦ, ᑲᑉᐱᐊᓱᓕᖁᓪᓗᑕ ᓴᔪᓕᖁᓪᓗᑕᓗ. 
24ᑕᑯᒋᑦ, ᓱᓇᐅᓐᖏᓚᓯ, ᐱᓇᓱᐊᖅᑕᓯᓗ ᓱᓇᒥᒃ ᓴᖅᑭᑎᑦᓯᓇᑎᒃ; ᐃᓕᑦᓯᓐᓂᒃ ᓂᕈᐊᓚᐅᖅᑐᖅ ᓇᕐᕈᓇᖅᑐᐊᓘᕗᖅ. 
25ᐊᖑᒻᒥᒃ ᓂᕈᐊᓚᐅᖅᐳᖓ ᓯᕿᓂᐅᑉ ᓄᐃᕕᐊᑕ ᓇᓛᓂ ᓄᓇᖃᖅᑐᒥᒃ, ᑖᓐᓇ ᐅᓐᓄᐊᓪᓗᐊᑉ ᓇᓛᓂᑦ ᑎᑭᑦᓱᒫᖅᐳᖅ ᑖᑦᓱᒪ ᐊᑎᕋ ᓂᓪᓕᐊᕕᒋᔪᒫᖅᐹ; ᐅᓇᑕᕆᐊᕈᒫᖅᐳᖅᓗ ᐊᐅᓚᑦᓯᔨᐅᔪᓂᒃ ᑐᓪᓕᕋᖅᑐᑎᑐᑦ ᓱᓇᐅᑎᑦᓯᔪᒫᓐᖏᓚᖅ ᒪᕐᕋᖅᑎᑐᑦ, ᒪᕐᕋᓕᐅᖅᑎ ᑍᒫᒃ ᓯᖃᓪᓕᓯᕙᖕᒪᑦ ᒪᕐᕋᕐᖕᒥᒃ ᑐᓪᓕᕋᖅᓗᒍ. 
26ᑭᐊ ᓇᓗᓁᓚᐅᖅᐸᐅᒃ ᐱᒋᐊᕐᖕᓂᖓᓂᑦ? ᑕᒪᑐᒥᖓ ᖃᐅᔨᖁᓪᓗᑕ, ᐊᑐᓚᐅᖅᑎᓐᓇᒍ ᐅᖃᕈᓐᓇᖁᓪᓗᑕ, ‘ᐅᓇ ᓱᓕᔪᖅ.’ ᐃᓛᒃ, ᐱᑕᖃᓐᖏᓚᖅ ᓇᓗᓁᖅᓯᔪᓐᓇᖅᑐᒥᒃ, ᑐᓴᖅᑎᑦᓯᔪᖃᕈᓐᓇᓐᖏᓚᖅᓘᓐᓃᑦ, ᐅᖃᐅᓯᖅᑎᑦ ᑐᓴᖅᑕᐅᖏᒻᒪᑕ. 
27ᓯᕗᓪᓕᖅᐹᒥᒃ ᓮᐅᓂ ᐅᖃᐅᑎᓚᐅᖅᐸᕋ, ‘ᑕᑯᒋᑦ ᕾᓕᖅᐳᑦ!’ ᔪᕉᓴᓚᒻᓗ ᑐᓴᕈᒥᓇᖅᑐᓂᒃ ᐅᖃᕆᐊᖅᑐᖅᑐᓂᒃ ᑐᓂᓯᕕᒋᓪᓗᒍ. 
28ᕿᓂᓕᕋᒪᓕ ᐅᖃᕆᐊᖅᑐᖅᑐᒃᓴᒥᑦ ᐱᑕᖃᓚᐅᓐᖏᓚᖅ, ᐃᑲᔪᖅᑐᒃᓴᖃᓚᐅᓐᖏᓚᖅᓘᓐᓃᑦ, ᐊᐱᕆᒐᓗᐊᕋᒪ ᑭᐅᔪᒃᓴᖅᑕᖃᓐᖏᓚᖅ. 
29ᑕᑯᒋᑦ ᑕᒪᕐᖕᒥᒃ ᓱᓕᓐᖏᓚᑦ; ᐱᓇᓱᐊᖅᑕᖏᓪᓗ ᓱᓇᐅᓇᑎᒃ, ᒎᑎᓐᖑᐊᖏᑦ ᓴᓇᓯᒪᔪᑦ ᐊᓄᕆᑐᐃᓐᓇᐅᕗᑦ ᓱᓇᑕᖃᖏᑦᑐᑦ.”
