1“ᐅᖃᐅᓯᖅ ᐅᓇ ᓈᓚᒃᓯᐅᒃ ᐃᓕᑦᓯᓐᓄᑦ ᓵᓐᖓᓯᑦᔪᑎᒐ, ᐅᒡᒍᐊᓕᕆᑦᓯ, ᐄᓴᕅᓕᒥᐅᑦ ᐃᓄᖏᑦ:
2ᐊᕐᖕᓇᖅ ᐊᖑᒻᒧᑦ ᐊᒃᑐᖅᑕᐅᓚᐅᖅᓯᒪᖏᑦᑐᖅ ᐄᓴᕅᓕᒥᐅᖅ ᐅᕐᕈᕗᖅ;
3ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: “1,000-ᑦ ᐃᒡᓗᒐᓴᖕᓂᑦ ᐊᓂᔪᑦ ᐊᒥᐊᒃᑯᖃᕐᖕᓂᐊᖅᐳᖅ 100-ᓂᒃ, 100-ᓪᓗ ᐊᓂᔪᑦ ᐊᒥᐊᒃᑯᖃᕐᖕᓂᐊᖅᐳᑦ 10-ᓂᒃ ᐄᓴᕅᓕᐅᑉ ᑭᖑᕚᖏᓐᓂᑦ.”
4ᐃᒫᒃ ᐊᑕᓂᖅ ᐅᖃᖅᐳᖅ ᐄᓴᕅᓕᐅᑉ ᑭᖑᕚᖏᓐᓄᑦ: “ᐅᕙᓐᓂᒃ ᕿᓂᓕᕆᑦᓯ ᐃᓅᓕᖅᓗᓯᓗ; 
5ᐱᑎᓕ ᕿᓂᕈᓐᓁᖅᓯᐅᒃ, ᒋᐅᓪᒐᓪᓘᓐᓃᑦ ᐃᑎᖅᑍᓕᓯᐅᒃ, ᐱᐊᕐᓯᐸᓘᓐᓃᑦ ᐊᖅᑯᓵᖅᑍᓕᓯᐅᒃ; ᒋᐅᓪᒐᓪᒥᐅᓪᓕ ᐊᐅᓪᓚᕈᑦᔭᐅᔪᒫᕐᖕᒪᑕ, ᐱᑎᓕᓗ ᐱᑕᖃᕈᓐᓁᕈᒫᖅᓗᓂ.
6ᐊᑕᓂᖅ ᕿᓂᓕᖅᓯᐅᒃ ᐃᓅᓕᖅᓗᓯᓗ, ᔫᓯᐱᐅᑉ ᑭᖑᕚᖏᓐᓂᒃ ᐃᑯᐊᓪᓔᔪᑎᑐᑦ ᐱᖁᓇᒍ, ᐊᓯᕈᖅᑕᐅᓗᑎᒡᓗ, ᐱᑎᓕᓗ ᖃᒥᑕᐅᔪᓐᓇᕐᖕᓂᐊᓐᖏᓚᖅ. 
7ᐃᖅᑲᖅᑐᐃᑦᓯᐊᕐᖕᓂᕐᖕᒥᒃ ᒧᒥᒃᑎᑦᓯᒐᑦᓯ, ᖁᐱᕐᕈᑎᑐᑦ ᓇᐹᖅᑐᓂᒃ ᓂᕆᔪᑎᑐᑦ, ᐃᓱᐊᖅᑐᓕᓂᖅᓗ ᐊᑐᑦᓯᐊᖏᓐᓇᑦᓯᐅᒃ ᓄᓇᒧᑦ ᐃᒋᑕᐅᔪᑎᑐᑦ.
8ᑖᓐᓇ ᐅᓪᓗᕆᐊᑦ ᐃᓂᒋᔭᖏᑕ ᖃᓄᐃᓕᖓᓂᖏᓐᓂᒃ ᓴᓇᓚᐅᖅᑐᖅ,
9ᓴᓐᖏᔪᐊᓗᐃᑦ ᐊᓯᕈᖅᑕᐅᓂᕐᖕᒧᑦ ᑎᑭᑎᑕᐅᑎᑉᐰᑦ,
10ᐆᒥᓱᖕᒪᑕ ᐃᓂᖅᑎᕆᔪᒥᒃ, ᓇᕐᕈᓪᓗᑎᒡᓗ ᓱᓕᔪᒥᒃ ᐅᖃᐅᓯᓕᖕᒥᒃ ᐃᖅᑲᖅᑐᐃᕕᖕᒥ. 
11ᐊᔪᖅᓴᖅᑐᓂᒃ ᑐᓪᓕᕌᕋᑦᓯ ᐊᖅᓵᕋᑦᓯᐅᓪᓗ ᓂᐊᖂᔭᒃᓴᖏᓐᓂᒃ, ᑍᒫᒃᑕᐅᖅ, ᐃᒡᓗᖅᔪᐊᓕᐅᖅᓯᒪᒐᓗᐊᖅᑐᓯ ᐅᔭᕋᖕᓄᑦ ᓴᓇᔭᐅᓯᒪᔪᓄᑦ ᐃᓂᒋᓂᐊᓐᖏᓚᓯᓕ, ᐱᐅᔪᐊᓗᖕᓂᒡᓗ ᕔᓂᒃᓴᓂᒃ ᐱᕈᖅᓰᕕᓕᐅᖅᓯᒪᒐᓗᐊᖅᑐᓯ, ᐃᒥᖅᕕᒋᓂᐊᓐᖏᓚᓯᓕ. 
12ᐊᔪᕐᖕᓂᓯ ᐅᓄᕐᖕᓂᖏᑦ ᖃᐅᔨᒪᒐᒃᑭᑦ, ᐊᔪᖅᑐᓕᓯᒪᔪᐊᓘᓂᓯᓗ, ᐊᑭᕋᖅᑐᕋᑦᓯᐅᒡᓗ ᐃᓱᐊᖅᑐᓕᔪᑦ, ᐊᑭᓕᖅᑕᐅᓪᓗᓯᓗ ᓴᖑᑎᑕᐅᕙᒃᓗᓯ; ᐊᔪᖅᓴᖅᑐᓪᓗ ᐱᑦᓯᐊᖅᕕᒋᓇᒋᑦ ᐃᖅᑲᖅᑐᐃᕕᖕᓂ. 
13ᑍᒤᒻᒪᑦ ᓯᓚᑐᔪᖅ ᓂᐱᖃᕐᖕᓂᐊᓐᖏᓚᖅ ᑍᒤᑦᑐᒥ, ᐱᕕᒃᓴᖅ ᓇᓪᓕᐅᑎᔪᖅ ᐱᐅᖏᑦᑑᖕᒪᑦ.
14ᐱᐅᔪᒥᒃ ᕿᓂᕆᑦᓯ ᐱᐅᖏᑦᑐᒥᐅᖏᑦᑐᖅ, ᐃᓅᖁᓪᓗᓯ, ᑕᕝᕙ ᕿᓚᖕᒥᐅᒐᓴᒡᔪᐊᑦ ᐊᑕᓂᖓᑕ ᒎᑎᐅᑉ ᐃᓚᒋᓂᐊᖅᐹᓯ, ᐅᖃᐅᓯᕆᔭᓯ ᒪᓕᒡᓗᒍ. 
15ᐱᐅᖏᑦᑐᖅ ᐆᒥᒋᓯᐅᒃ, ᐱᐅᔪᖅ ᐅᖓᒋᓗᒍ, ᐊᑲᐅᔪᒥᒡᓕ ᐱᓇᓱᐊᕆᑦᓯ ᐃᖅᑲᖅᑐᐃᕕᖕᓂ, ᕿᓚᖕᒥᐅᒐᓴᒡᔪᐊᑦ ᐊᑕᓂᖓ ᒎᑎ ᓂᑲᒍᓱᓕᖁᓪᓗᒍ ᔫᓯᐱᐅᑉ ᑭᖑᕚᖏᑕ ᐊᒥᐊᒃᑯᖏᓐᓂᒃ.”
16ᑍᒤᒻᒪᑦ ᐊᑕᓂᖅ, ᕿᓚᖕᒥᐅᒐᓴᒡᔪᐊᑦ ᐊᑕᓂᖓ ᒎᑎ ᐅᖃᖅᐳᖅ: “ᕿᐊᓂᖅᔪᐊᖃᕈᒫᖅᐳᖅ ᓄᓇᓖᑦ ᑲᑎᑕᖅᕕᖏᓐᓂ, ᓂᓪᓕᐊᔪᒫᖅᐳᓪᓗ ᐊᖅᑯᑎᓕᒫᓂ, ᐱᕈᖅᓰᕕᓕᕆᔩᓪᓗ ᕿᒃᓵᖁᔭᐅᓂᐊᖅᐳᑦ ᐃᓚᓐᖓᖅᑐᑎᑐᑦ ᕿᐊᖃᑎᖃᖅᓗᑎᒃ ᐊᑭᓕᖅᑕᐅᓗᑎᒃ ᕿᒃᓵᒃᑎᓂᒃ. 
17ᕔᓂᒃᓴᓂᒡᓗ ᐱᕈᖅᓰᕕᓕᒫᓂ ᕿᐊᓂᖅᔪᐊᖃᕈᒫᖅᐳᖅ, ᑕᒪᐅᓇ ᐃᓕᑦᓯᑎᒍᑦ ᐊᖅᑯᓵᕈᒫᕋᒪ,” ᐊᑕᓂᖅ ᐅᖃᖅᐳᖅ.
18“ᑲᑉᐱᐊᓐᓇᒦᒃ ᐃᓕᑦᓯ ᐊᑕᓂᐅᑉ ᐅᓪᓗᖓᓂᒃ ᓂᕆᐅᒃᑐᓯ! ᖃᓄᖅ ᐊᑕᓂᐅᑉ ᐅᓪᓗᖓ ᐱᐅᒐᔭᕋᓱᒋᒐᑦᓯᐅᒃ ᐃᓕᑦᓯᓐᓄᑦ? ᐅᓪᓗᖅ ᑍᓐᓇ ᑕᖅᑐᖅᔪᐊᖑᔪᒫᕐᖕᒪᑦ ᖃᐅᒪᓂᖃᖏᓪᓗᓂ. 
19ᐊᑦᔨᖃᕈᒫᕐᖕᒪᑦ ᐊᖑᒻᒥᒃ ᓛᔭᒥᒃ ᕿᒫᔪᒥᒃ, ᓇᓄᕐᖕᒥᒡᓗ ᐹᖅᓯᔪᒥᒃ! ᐅᕝᕙᓗ ᐊᑦᔨᖃᕈᒫᕆᕗᖅ ᐃᒡᓗᒧᑦ ᐃᑎᖅᑐᒥᒃ, ᐊᑭᓐᓇᒧᑦ ᐊᔭᑉᐸᒃᐸᑦ ᖁᒡᓗᒋᐊᒧᑦ ᑮᔭᐅᔪᑐᑦ! 
20ᐊᑕᓂᐅᑉ ᐅᓪᓗᖓ ᑕᖅᑐᖅᔪᐊᖑᕗᖅ, ᖃᐅᒪᔫᓇᓂᓗ, ᑖᖅᔪᖓᕗᖅᓗ ᖃᐅᒻᒪᓪᓚᕆᒐᓂ.
21ᓇᓪᓕᐅᓐᓂᖅᓯᐅᖅᕕᓯ ᐆᒥᒋᕙᒃᑲ ᓇᕐᕈᒋᓪᓗᒋᑦ, ᑐᒃᓯᐊᕆᐊᖅᓯᒪᓂᓯᓗ ᖁᕕᐊᒋᓐᖏᓚᒃᑲ. 
22ᐅᕙᓐᓄᑦ ᑐᓂᕐᕈᓯᕋᓗᐊᕋᑦᓯ ᐃᑯᐊᓚᑦᓯᓂᕐᖕᒧᑦ ᑐᓂᕐᕈᑎᓂᒃ, ᓂᐊᖂᔭᒃᓴᓂᒡᓗ ᑐᓂᕐᕈᓯᕋᓗᐊᕋᑦᓯ ᐃᓚᓕᐅᕐᖕᓂᐊᓐᖏᓚᒃᑲ, ᑐᓂᕐᕈᓯᕋᓗᐊᕈᑦᓯᓗ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᖁᐃᒃᑎᓴᖅᑕᐅᓯᒪᔪᓂᒃ ᐃᒃᐱᒋᓂᐊᓐᖏᓚᒃᑲ. 
23ᐃᓐᖏᕐᖕᓂᓯ ᐅᕙᓐᓄᑦ ᓂᐸᖏᓚᐅᖅᓕᑦ, ᓂᑦᔮᑎᑦᓯᓂᓯᓗ ᓄᖃᖅᑎᓕᖕᓄᑦ ᓈᓚᖕᓂᐊᓐᖏᓚᒃᑲ. 
24ᐃᖅᑲᖅᑐᐃᑦᓯᐊᕐᖕᓂᓯ ᑯᕕᓕᖅᓕᑦ ᐃᒪᖅᑎᑐᑦ, ᐃᓱᐊᖅᑐᓕᓂᖅᓗ ᑰᒃᑎᑐᑦ ᖄᒥᓪᓗᓂ ᐃᒤᕐᖕᓂᐊᖏᑦᑐᑎᑐᑦ.
25ᐄᓴᕅᓕᒥᐅᖑᔪᓯ ᑭᖑᕚᖑᖃᑎᒌᑦ ᐅᕙᓐᓄᑦ ᑐᓂᕐᕈᓯᓚᐅᖅᐱᓰ ᐆᑕᒃᓴᓂᒃ ᑐᓂᕐᕈᑎᓂᒡᓗ, ᐃᓄᖃᔪᐃᑦᑐᒦᑎᓪᓗᓯ ᐊᕐᕌᒍᓂᒃ 40-ᓂᒃ? 
26ᐊᖓᔪᖅᑳᖅᔪᐊᑦᓯᓐᓂᒃ ᒎᑎᓐᖑᐊᒥᒃ ᓴᑰᑎᒥᒃ ᐊᒡᔭᖅᓯᔭᕆᐊᖃᕐᖕᓂᐊᓕᖅᐳᓯ, ᑬᐅᐊᓐᒥᒡᓗ ᒎᑎᓐᖑᐊᑦᓯᓐᓂᒃ ᐅᓪᓗᕆᐊᓐᖑᐊᒥᒃ ᓇᖕᒥᓂᖅ ᓴᓇᓚᐅᖅᑕᑦᓯᓐᓂᒃ. 
27ᑍᒤᒻᒪᑦ ᐊᐅᓪᓚᕈᑎᔪᒫᓕᖅᐸᑦᓯ ᑕᒫᓯᑰᓯᐅᑉ ᐅᖓᑖᓄᑦ,” ᐊᑕᓂᖅ ᐅᖃᖅᐳᖅ, ᕿᓚᖕᒥᐅᒐᓴᒡᔪᐃᑦ ᒎᑎᖓᓐᓂᒃ ᐊᑎᖃᖅᑐᖅ.
