1ᐸᐅᓗᓯᒥᑦ ᑎᒧᑎᒥᓪᓗ, ᔩᓱᓯ ᙭ᔅᑑᓯᐅᑉ ᐱᔨᖏᖕᓂᑦ,
2ᒎᑎᐅᑉ ᐊᑖᑕᑦᑕ ᐊᑕᓂᑦᑕᓗ ᔩᓱᓯᐅᑉ ᙭ᔅᑑᓯᐅᑉ ᐱᔪᓐᓇᖅᑎᑦᓯᓂᖓᑕ ᖃᓄᐃᖏᑦᓯᐊᖅᑎᑦᓯᓂᖓᑕᓗ ᐃᓚᒋᓕᓯ.
3ᑍᒪᓐᖓᑦ ᐃᖅᑲᐅᒪᓕᕌᖓᑦᓯ ᒎᑎᒐ ᖁᔭᒋᖃᑦᑕᖅᐸᕋ, 
4ᑍᒪᓐᖓᓪᓗ ᑐᒃᓯᐅᑎᓕᕌᖓᑦᓯ, ᑐᒃᓯᐊᖃᑦᑕᖅᐳᖓ ᖁᕕᐊᓱᑦᓯᐊᖅᓗᖓ. 
5ᐃᑲᔪᒻᒪᕆᒃᓯᒪᒐᑦᓯᓐᖓ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᐱᓇᓱᐊᖅᑎᓪᓗᖓ ᑍᒪᓐᖓᑦ ᐱᒋᐊᓕᕋᑖᕐᖕᓂᓐᓂᑦ ᒫᓐᓇᒧᑦ ᑎᑭᓪᓗᒍ. 
6ᖁᓚᖏᑦᓯᐊᖅᐳᖓᓗ, ᒎᑎ ᑖᓐᓇ ᐃᓗᑦᓯᓐᓂ ᐱᐅᔪᒥᒃ ᐱᒋᐊᖅᑎᑦᓯᓯᒪᔪᖅ, ᑲᔪᓯᑎᑦᓯᓂᐊᕐᖕᒪᑦ ᐱᔭᕇᖅᕕᒃᓴᒧᑦ ᔩᓱᓯ ᙭ᔅᑑᓯᐅᑉ ᐅᓪᓗᖓ ᑎᑭᓪᓗᒍ. 
7ᑍᒪᓐᖓᑦ ᐃᓱᒪᒥᐅᑕᕇᓐᓇᕋᑦᓯ ᑍᒤᒻᒪᑦ ᐃᓕᑦᓯᓐᓂᒃ ᑍᒫᒃ ᐃᒃᐱᒋᓂᖃᕐᖕᓂᕋ ᐅᕙᓐᓄᑦ ᓈᒻᒪᓈᑦᓯᐊᖅᐳᖅ, ᑍᒪᓐᖓᑦ ᑲᑐᑦᔨᖃᑎᒌᓐᓇᓚᐅᕋᑦᓯᓐᖓ ᐱᕕᒃᓴᖃᖅᑎᑕᐅᓂᕆᔭᓐᓂᒃ ᒎᑎᒧᑦ, ᐅᕙᓂ ᑎᒍᔭᐅᓯᒪᕕᖕᒦᒃᑲᓗᐊᖅᑎᓪᓗᖓ ᑎᒍᔭᐅᓯᒪᑎᓐᓇᖓᓘᓐᓃᑦ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᐅᖃᐅᓯᖃᖅᑎᓪᓗᖓ. ᐋᖅᑭᒃᓯᓇᓱᐊᖅᑎᓪᓗᖓᓗ ᐊᐅᓚᖏᑦᓯᐊᖅᑐᒥᒃ. 
8ᒎᑎᐅᑉ ᖃᐅᔨᒪᕚᖓ ᐅᖃᖅᑎᓪᓗᖓ ᓱᓕᑦᓯᐊᕐᖕᓂᓐᓂᒃ, ᐃᓕᑦᓯᓐᓂᒃ ᓇᒡᓕᒍᓱᓪᓚᕆᖕᓂᕋ ᔩᓱᓯ ᙭ᔅᑑᓯᒥᑦ ᐱᖕᒪᑦ.
9ᑐᒃᓯᐅᑎᕙᑦᓯᓗ ᓇᒡᓕᒍᓱᖕᓂᓯ ᑍᒪᓐᖓᑦ ᐊᖏᒡᓕᕙᓪᓕᐊᖏᓐᓇᖁᓪᓗᒍ, ᖃᐅᔨᕙᓪᓕᐊᖁᓪᓗᓯᓗ ᓱᓕᔪᒥᒃ ᑐᑭᓯᑦᓯᐊᖁᓪᓗᓯᓗ ᖃᓄᐃᓕᐅᕆᐊᖃᕐᖕᓂᕐᖕᒥᒃ, 
10ᖃᐅᔨᑦᓯᐊᕈᓐᓇᖁᓪᓗᓯ ᓱᓇ ᐱᐅᓂᖅᐹᖑᖕᒪᖔᑦ, ᑕᕝᕙ ᐸᓯᔭᒃᓴᐅᓂᐊᓐᖏᓚᓯ ᓴᓗᒤᑦᑐᓂᑦ ᐸᓯᔭᒃᓴᐅᓂᕐᖕᒥᓪᓗ ᙭ᔅᑑᓯᐅᑉ ᐅᓪᓗᖓᑕ ᓇᓪᓕᐅᓐᓂᒃᓴᖓᓂ. 
11ᐃᓅᓯᓯᓗ ᐃᓗᒻᒥᖅᑕᐅᓂᐊᖅᐳᖅ ᓇᓛᒎᕐᖕᓂᐅᑉ ᐱᕈᖅᑎᑕᖏᓐᓂᒃ ᔩᓱᓯ ᙭ᔅᑑᓯᒃᑯᑦ ᓴᖅᑭᑦᑐᓂᒃ, ᒎᑎ ᓂᖅᑐᖅᑕᐅᖁᓪᓗᒍ ᐱᓐᓇᕐᖕᓇᖅᓯᑎᑕᐅᖁᓪᓗᒍᓗ.
12ᖃᑕᓐᖑᑎᒃᑲ, ᖃᐅᔨᒪᖁᕙᑦᓯ, ᐃᓅᓯᓐᓂ ᖃᓄᐃᓕᐅᖅᑕᐅᓯᒪᓂᕆᔭᒃᑲ ᐱᕙᓪᓕᖅᑎᑦᓯᓯᒪᖕᒪᑕ ᐅᖃᐅᓰᑦ ᑐᓴᕈᒥᓇᖅᑐᑦ ᐱᕙᓪᓕᐊᑦᔪᑎᒃᓴᖏᓐᓄᑦ. 
13ᑕᒪᑐᒨᓇ ᐊᖓᔪᖅᑳᖅᔪᐊᒃᑯᕕᐅᑉ ᖃᐅᔨᓴᖅᑎᖏᑦ ᐊᓯᖏᓪᓗ ᑕᕝᕙᓃᑦᑐᑦ ᓇᔪᖅᑕᓐᓂ ᖃᐅᔨᒪᓕᖅᐳᑦ ᑎᒍᔭᐅᓯᒪᕕᖕᒦᓚᕿᒐᒪ ᙭ᔅᑑᓯᒧᑦ ᐱᔨᒋᔭᐅᓂᕋ ᑭᓯᐊᓂ ᐱᑦᔪᑎᒋᓪᓗᒍ; 
14ᑎᒍᔭᐅᓯᒪᕕᖕᒦᓐᓂᓐᓄᓪᓗ ᐅᒃᐱᖅᑑᖃᑎᕗᑦ ᖁᓚᕈᓐᓃᖅᑎᑕᐅᑲᓐᓂᖅᐳᑦ ᐊᑕᓂᕐᖕᒥᒃ, ᒎᑎᐅᑉ ᐅᖃᐅᓯᕆᔭᐅᖁᔭᖓᓂᒃ ᐅᖃᓪᓚᖁᓪᓗᒋᑦ ᐅᓗᕆᐊᓱᒐᑎᒃ ᓯᕘᕋᓇᑎᒡᓗ.
15ᐃᓚᖏᓪᓕ ᙭ᔅᑑᓯᒥᒃ ᐊᔪᕆᖅᑐᐃᑦᔪᑎᖃᖅᐳᑦ ᓵᓐᖓᔭᑐᐊᖑᔪᒪᓂᕐᖕᒧᑦ ᐊᑭᕋᖅᑐᕈᒪᓂᕐᖕᒧᓪᓗ, ᐃᓚᖏᑕᓕ ᙭ᔅᑑᓯ ᐊᔪᕆᖅᑐᐃᑦᔪᑎᒋᕚᑦ ᐱᐅᔪᒥᒃ ᐃᓱᒪᖃᖅᑎᑕᐅᑦᓯᐊᖅᓗᑎᒃ. 
16ᑖᒃᑯᐊᓕ ᑍᒤᓕᐅᖅᐳᑦ ᓇᒡᓕᖕᓂᕐᖕᒧᑦ, ᖃᐅᔨᒪᒐᒥᒃ ᒎᑎᐅᑉ ᑎᓕᓯᒪᖕᒪᖓ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᐅᖃᓪᓚᖁᓪᓗᖓ. 
17ᐃᓚᖏᑕᓕ ᙭ᔅᑑᓯ ᐊᔪᕆᖅᑐᐃᑦᔪᑎᒋᕚᑦ ᓱᓕᓪᓚᕆᒐᑎᒃ, ᓇᖕᒥᓂᖅᓯᐅᕐᖕᓂᕐᖕᒧᑦ ᐱᑦᔪᑎᖃᖅᓗᑎᒃ, ᐅᕙᓐᓂᒃ ᐅᖁᒤᒃᓴᖅᑎᑦᓯᒃᑲᓐᓂᕈᒪᓪᓗᑎᒃ ᑎᒍᔭᐅᓯᒪᕕᖕᒦᑎᓪᓗᖓ.
18ᖃᓄᐃᓐᖏᓚᖅᓕ ᑕᒪᓐᓇ ᖁᕕᐊᓲᑎᒋᑐᐃᓐᓇᖅᐸᕋ ᙭ᔅᑑᓯ ᐅᖃᐅᓯᕆᔭᐅᖕᒪᑦ ᖃᓄᑐᐃᓐᓇᓕᒫᖅ ᐱᕕᖃᕐᖕᓂᓕᒫᖓᒍᑦ, ᓈᒻᒪᓈᖏᑦᑑᒐᓗᐊᓄᑦ ᓈᒻᒪᓈᖅᑐᓄᓪᓗ; ᓱᓕᓕ ᖁᕕᐊᓱᑐᐃᓐᓇᕐᖕᓂᐊᖅᐳᖓ.
19ᖃᐅᔨᒪᒐᒪ, ᑐᒃᓯᐅᑦᔨᓂᑦᓯᓐᓄᑦ ᐃᑲᔪᕐᖕᓂᑦᓯᓐᓄᓪᓗ ᔩᓱᓯ ᙭ᔅᑑᓯᐅᑉ ᐊᓂᕐᖕᓂᖓᓂᑦ ᐱᔪᒧᑦ ᐊᓂᑎᑕᐅᓂᐊᕋᒪ. 
20ᐱᔪᒪᓂᖅᐹᕆᔭᕋᓕ ᓂᕆᐅᒋᓪᓗᒍᓗ ᐱᔭᕆᐊᖃᖅᑕᓐᓂᒃ ᑲᔪᓯᔪᒪᓪᓗᖓ ᑲᓐᖑᓲᑎᒃᓴᖃᕈᒪᓇᖓ, ᓴᐱᖏᑦᓯᐊᕐᖕᓂᖃᕈᒪᓪᓗᖓ ᒫᓐᓇᒥᑦ ᑍᒪᓐᖓᓕᒫᖅ ᐃᓅᓯᕋ ᙭ᔅᑑᓯᐅᑉ ᓂᖅᑐᖅᑕᐅᑦᔪᑎᒃᓴᖓᓄᑦ ᑐᕌᖓᖁᓪᓗᒍ, ᐃᓅᒐᓗᐊᕈᒪ ᑐᖁᒐᓗᐊᕈᒪᓘᓐᓃᑦ. 
21ᐃᓅᒍᒪ ᙭ᔅᑑᓯᒧᑦ ᐃᓅᕗᖓ, ᑐᖁᒍᒪᓗ ᐱᕙᓪᓕᕈᑎᒃᓴᕆᕙᕋ. 
22ᐅᕙᓂᓕ ᑎᒥᒃᑯᑦ ᐃᓅᑯᑖᖕᓂᐊᕈᒪ, ᐊᑐᕐᖕᓇᖅᑐᓂᒃ ᐱᓇᓱᐊᕈᒪᕗᖓ. ᑍᒤᓐᓂᐊᕈᒪᓕ ᓇᓪᓕᐊᓐᓂᒃ ᓂᕈᐊᕋᔭᕐᖕᒪᖔᕐᖕᒪ ᐅᕙᓐᓄᑦ ᓇᓗᓇᖅᐳᖅ. 
23ᐅᖁᒤᒃᓴᕋᒪ ᑕᒪᑐᒥᖓ ᐊᕙᒻᒧᑦ ᓄᓱᐊᖅᑕᐅᓪᓗᖓ. ᙭ᔅᑑᓯ ᓇᔪᕈᒪᓪᓗᒍ ᐊᖏᔪᒥᒃ ᑲᔪᖏᕋᓗᐊᖅᐳᖓ, ᑕᒪᓐᓇ ᐱᐅᓂᖅᓴᒻᒪᕆᐊᓘᖕᒪᑦ; 
24ᑭᓯᐊᓂᓕ ᐱᑦᔪᑎᒋᓪᓗᓯ ᐱᔭᕆᐊᖃᕐᖕᓂᖅᓴᐅᕗᖅ ᑕᒫᓂ ᓄᓇᒥ ᐃᓅᒃᑲᓐᓂᕈᒪ. 
25ᑕᒪᑐᒥᖓᓕ ᖁᓚᓐᖏᓚᖓ, ᓱᓕ ᐃᓅᒃᑲᓐᓂᕐᖕᓂᐊᕋᒪ ᐃᓕᑦᓯᓐᓃᒃᑲᓐᓂᕈᓐᓇᖁᓪᓗᖓ, ᐱᕙᓪᓕᐊᑎᑕᐅᒃᑲᓐᓂᖁᓪᓗᓯᓗ ᐅᒃᐱᕐᖕᓂᑦᓯ ᑲᔪᓯᓂᖓᒍᑦ ᐃᓗᑦᓯᒍᓪᓗ ᖁᕕᐊᓱᖁᓪᓗᓯ, 
26ᐃᓕᑦᓯᓐᓄᑦ ᐅᑎᖅᑎᑕᐅᖕᒥᒍᒪ, ᐅᕙᒃᑯᑦ ᓂᖅᑐᐃᒃᑲᓐᓂᖁᓪᓗᓯ ᔩᓱᓯ ᙭ᔅᑑᓯᒥᒃ.
27ᒫᓐᓇᓕ ᐱᔭᕆᐊᖃᕐᖕᓂᖅᐹᖑᕗᖅ ᐃᓅᓯᓯ ᒪᓕᑦᓯᐊᖁᓪᓗᒍ ᙭ᔅᑑᓯᐅᑉ ᐅᖃᐅᓯᖏᑕ ᐊᑐᖅᑕᐅᖁᔭᖏᓐᓂᒃ, ᐃᓕᑦᓯᓐᓄᑦ ᑎᑭᑦᓱᓐᓇᕈᒪ ᑕᑯᓗᓯ, ᐃᓕᑦᓯᓅᕈᓐᓇᖏᒃᑲᓗᐊᕈᒪᓘᓐᓃᑦ, ᑐᓴᕈᓐᓇᖁᓪᓗᖓ ᑲᔪᓯᑦᓯᐊᕐᖕᓂᑦᓯᓐᓂᒃ ᐊᑕᐅᓯᐅᑦᓯᐊᕐᖕᓂᑦᓯᓐᓂᒡᓗ ᐆᒻᒪᑎᑦᓯᒍᑦ, ᐃᓱᒪᑦᓯᒍᓪᓗ ᐊᒃᓱᕉᑎᖃᓪᓚᕆᖕᓂᑦᓯᓐᓂᒃ ᑲᑐᑦᔨᑦᓯᐊᖅᓗᓯ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᐅᒃᐱᕈᓱᑦᓯᐊᕐᖕᓂᕐᖕᒧᑦ. 
28ᐊᑭᕋᖅᑐᖅᑎᑦᓯᓐᓂᒃ ᓯᕘᕋᓂᐊᕋᓯ ᖃᓄᓕᒫᖅ. ᑕᒪᓐᓇ ᓇᓗᓁᒃᑯᑕᐅᖕᒪᑦ ᐊᓯᕈᖅᑕᐅᓛᕐᖕᓂᖏᓐᓄᑦ, ᐃᓕᑦᓯᓕ ᐱᐅᓕᔭᐅᖁᓪᓗᓯ, ᑕᒪᓐᓇᓗ ᒎᑎᒥᑦ ᐱᕗᖅ. 
29᙭ᔅᑑᓯᒥᒃ ᐱᔨᑦᓯᕈᓐᓇᖅᑎᑕᐅᒐᑦᓯ ᐅᒃᐱᖅᕕᒋᑐᐃᓐᓇᖅᓗᒎᖏᑦᑐᖅ ᐊᒃᓱᕈᖅᑎᑕᐅᑦᔪᑎᒋᓗᒍᓕᑦᑕᐅᖅ. 
30ᓵᓚᐅᑦᑍᓕᔭᕆᐊᖃᖅᐳᓯ ᓲᖅᓗ ᐅᕙᓐᓂᒃ ᑕᑯᓚᐅᕋᑦᓯ ᓵᓚᐅᓚᐅᖏᓐᓇᒪ ᑐᓴᐅᒪᒐᑦᓯᓗ ᓱᓕ ᑍᒤᓕᐅᖅᑕᐅᒐᒪ ᐅᖃᐅᓰᑦ ᑐᓴᕈᒥᓇᖅᑐᑦ ᐱᓪᓗᒋᑦ.
