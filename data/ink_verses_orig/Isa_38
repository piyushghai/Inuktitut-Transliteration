1ᐅᓪᓗᐃᑦ ᐃᓚᖏᓐᓂ ᐊᖓᔪᖅᑳᖅᔪᐊᖅ ᕼᐃᔨᑬᐊ ᖃᓂᒻᒪᓚᐅᖅᐳᖅ ᖁᓚᕐᖕᓇᖅᓯᓪᓗᓂ ᐃᓅᓂᐊᕐᖕᒪᖔᑦ, ᒎᑎᐅᓪᓗ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐂᓮᐊᓯᐅᑉ ᐂᒨᓯᐅᑉ ᐃᕐᖕᓂᖓᑕ ᑕᑯᔭᖅᑐᕋᒥᐅᒃ, ᐅᖃᓪᓚᒡᕕᒋᕚ ᐅᖃᖅᓗᓂ, “ᐊᑕᓂᐅᑉ ᐅᖃᐅᑎᖁᖕᒪᑎᑦ ᓱᓇᓕᒫᓂᒃ ᐅᐸᓗᖎᔭᓕᕆᑦ ᐋᖅᑭᓚᐅᖏᓪᓗᑎᑦ ᐃᓅᔪᓐᓃᕐᖕᓂᐊᓕᕋᕕᑦ.” 
2ᕼᐃᔨᑬᐊᓗ ᐃᒡᓘᑉ ᐊᑭᓐᓇᖓᓄᑦ ᓵᓐᓇᒥ, ᐊᑕᓂᕐᖕᒧᑦ ᑐᒃᓯᐊᖅᐳᖅ: 
3ᐅᖃᖅᓗᓂ, “ᐊᑕᓃᖅ ᐃᖅᑲᐅᒪᒋᑦ, ᒫᓐᓇ ᐊᑕᓃᖅ ᓵᖕᓂ ᐃᓅᓚᐅᕋᒪ ᓱᖁᓯᔪᐃᑦᑐᒥᒃ ᐃᓕᖕᓂᒃ ᒪᓕᒡᓗᖓ ᐆᒻᒪᑎᒪ ᐱᔪᓐᓇᖅᑕᓕᒫᖓᓄᑦ, ᐱᓇᓱᐊᓚᐅᖅᓗᖓᓗ ᐱᔪᒪᔭᕐᖕᓂᒃ.” ᕼᐃᔨᑬᐊᓗ ᕿᐊᓯᒐᒥ ᕿᐊᕕᒡᔪᐊᓕᖅᐳᖅ. 
4ᐊᑕᓂᐅᓪᓗ ᐂᓮᐊᓯ ᐅᖃᐅᑎᕚ, 
5“ᕼᐃᔨᑬᐊ ᐅᐸᒡᓗᒍ ᐅᖃᐅᑎᔭᖅᑐᓚᐅᕈᒃ, ᐊᑕᓂᖅ, ᓯᕗᓕᕕᓂᖅᐱᑦ ᑍᕕᑎᐅᑉ ᒎᑎᖓ ᐃᒫᒃ ᐅᖃᖅᐳᖅ: ‘ᑐᒃᓯᐊᕐᖕᓂᑎᑦ ᑐᓴᖅᐸᒃᑲ, ᕿᐊᓂᕆᔧᓪᓗ ᑕᑯᓪᓗᒍ: ᐃᓅᓰᑦ ᐃᓚᒃᑲᓐᓂᕐᖕᓂᐊᓕᖅᐸᕋ ᐊᕐᕌᒍᓂᒃ 15-ᓂᒃ. 
6ᓴᐳᑎᓂᐊᖅᐸᒋᑦ ᐅᑯᐊᓗ ᐃᒡᓗᒐᓴᒡᔪᐊᑦ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓂᑦ, ᐃᒡᓗᒐᓴᒡᔪᐊᓪᓗ ᓴᐳᓐᓂᐊᕐᖕᓂᐊᖅᐸᒃᑲ.’ 
7ᐊᑕᓂᐅᑉ ᓇᓗᓁᒃᑯᑕᕐᖕᒥᒃ ᑕᑯᑎᓐᓂᐊᖅᐹᑎᑦ ᐱᔪᖃᓛᖅᑐᒥᒃ ᐅᖃᖅᑕᖓᑕ ᓱᓕᓂᖓᓂᒃ ᖃᐅᔨᒪᐅᑎᒋᓂᐊᖅᑕᕐᖕᓂᒃ: 
8ᑕᑯᒋᑦ ᓯᕿᓂᕐᖕᒧᑦ ᖃᐅᔨᓴᐅᑎᐅᑉ ᑕᕐᕋᖓ ᐂᕼᐊᓯᐅᑉ ᓴᓇᓚᐅᖅᑕᖓ ᐊᓪᓗᕐᖕᓂᕐᖕᓂᒃ ᖁᓕᓂᒃ ᐅᑎᕆᐊᖅᑎᑦᓱᒪᕙᕋ.” ᑍᒤᒻᒪᑦ ᓯᕿᓂᐅᑉ ᑕᕐᕋᖓ ᐅᑎᕆᐊᓚᐅᖅᐳᖅ ᐊᓪᓗᕐᖕᓂᕐᖕᓂᒃ ᖁᓕᓂᒃ ᓯᕗᒧᐊᒡᕕᒋᓚᐅᖅᑕᒥᓂᑦ. 
9ᕼᐃᔨᑬᐊ ᔫᑕᒥ ᐊᖓᔪᖅᑳᖅᔪᐊᖅ ᑎᑎᕋᓚᐅᖅᐳᖅ, ᖃᓂᒪᓚᐅᖅᑐᕕᓂᐅᓪᓗᓂ ᐋᖅᑭᒃᑲᒥ, ᐃᒫᒃ: 
10“ᐃᓱᒪᓚᐅᖅᐳᖓ, ᐃᓅᓯᕐᖕᒪ ᐃᓅᔪᒥᓇᑦᓯᐊᕐᖕᓂᖓᓂ ᐊᐅᓪᓚᕆᐊᖃᕋᓱᒋᓪᓗᖓ; ᑐᖁᖓᔪᑦ ᐃᑎᖅᑕᖅᕕᖓᒍᑦ; ᐃᓅᓯᕋ ᑭᐱᔭᐅᓂᐊᕋᓱᒋᓪᓗᒍ. 
11ᐅᖃᓚᐅᖅᐳᖓ, ᐊᑕᓂᕐᖕᒥᒃ ᑕᑯᓂᐊᕈᓐᓃᖅᐳᖓ ᐃᓄᐃᑦ ᐃᓅᔪᑦ ᓄᓇᖓᓂ; ᐃᓄᖕᓂᒃ ᑕᑯᖃᑦᑕᕐᖕᓂᐊᕈᓐᓃᖅᐳᖓ ᓄᓇᖅᔪᐊᕐᖕᒥ ᐃᓂᖃᖅᑐᓂᒃ. 
12ᐃᒡᓗᒐ ᑎᒍᔭᐅᓪᓗᓂ ᓅᑕᐅᓚᐅᕐᖕᒪᑦ ᐅᕙᓐᓂᑦ ᓰᐱᓕᕆᔩᑦ ᑐᐱᖏᑎᑐᑦ; ᓄᕕᖅᓴᖅᑑᑉ ᓄᕕᖅᓴᖅᑕᖓᑐᑦ ᐃᓅᓯᕋ ᐃᒧᓚᐅᖅᐸᕋ; ᑭᐱᓚᐅᖅᐹᖓ ᓄᕕᖅᓴᖅᑑᑉ ᐃᒧᓯᕝᕕᖓᓂᑦ; ᐅᓪᓗᕐᖕᒥᑦ ᐅᓐᓄᐊᒧᑦ ᑎᑭᑦᑐᑐᑦ ᐃᓱᓕᑎᓚᐅᖅᐸᕐᖕᒪ; 
13ᓂᓪᓕᐊᓚᐅᖅᐳᖓ ᐃᑲᔪᖅᑕᐅᔪᒪᓪᓗᖓ ᐅᓪᓛᒧᑦ ᑎᑭᓪᓗᒍ; ᓛᔭᒧᑦ ᓴᐅᓂᒃᑲ ᖃᖅᑯᐊᖅᑕᐅᔪᑎᑐᑦ ᑍᒤᓚᐅᖅᐳᑦ; ᐅᓪᓗᕐᖕᒥᑦ ᐅᓐᓄᐊᒧᑦ ᑎᑭᑦᑐᑐᑦ ᐃᓱᓕᑎᓚᐅᖅᐸᕐᖕᒪ. 
14ᖁᐸᓄᐊᑎᑐᑦ ᑕᑎᒡᒐᖅᔪᐊᑐᓪᓗ ᓂᓪᓕᐊᓕᓚᐅᖅᐳᖓ, ᑑᕕᑎᑐᑦ ᑎᖕᒥᐊᑐᑦ ᓂᑦᔮᔫᔮᓕᖅᓗᖓ, ᐃᔩᒃᑲᒡᓗ ᑕᖃᓪᓗᑎᒃ ᖁᒻᒧᑦ ᑕᑯᓇᓱᖕᓂᕐᖕᒧᑦ, ᐊᑕᓃᖅ, ᐅᖁᒤᒃᓴᕕᒡᔪᐊᓕᕋᒪ ᓴᐳᑎᓚᐅᓐᖓ! 
15ᖃᓄᖅ ᐅᖃᕈᓐᓇᖅᐳᖔ? ᐊᑕᓂᐅᑉ ᐅᖃᖅᕕᒋᖕᒪᖓ, ᑖᑦᓱᒪᓗ ᑕᒪᓐᓇ ᐱᓇᓱᐊᖅᓯᒪᖕᒪᒍ. ᓯᓂᒐ ᐅᕙᓐᓂᑦ ᕿᒫᓯᒪᖕᒪᑦ ᐆᒻᒪᑎᒃᑯᑦ ᐅᖁᒤᒃᓴᕐᖕᓂᕋ ᐱᓪᓗᒍ. 
16ᐊᑕᓃᖅ, ᑍᒤᑦᑐᒃᑰᕋᓗᐊᖅᓗᑎᒃ ᐃᓄᐃᑦ ᐃᓅᕙᒃᒪᑕ; ᑍᒤᑦᑐᓪᓗ ᑕᒪᕐᖕᒥᒃ ᐊᓂᕐᖕᓂᕐᖕᒪ ᐃᓅᕕᒋᓕᖅᐸᒋᑦ, ᐊᑏ ᐋᖅᑭᒡᓗᖓ ᐃᓅᔪᓐᓇᖅᑎᓚᐅᓐᖓ. 
17ᐃᓛᒃ ᐱᕚᓪᓕᕈᓐᓇᖁᓪᓗᖓ ᓂᓐᖓᐅᒪᓂᖅᔪᐊᖃᓚᐅᖅᐳᖓ; ᓇᒡᓕᖕᓂᕐᖕᓄᓪᓕ ᓴᐳᑎᓚᐅᖅᐸᕐᖕᒪ ᐃᑎᖅᓴᒥᑦ ᐊᓯᕈᖅᑕᐅᕕᖕᒥᑦ. 
18ᑐᖁᖓᔪᑦ ᐃᓂᖓᓐᓂ ᖁᔭᓕᕕᐅᔪᓐᓇᓐᖏᓚᑎᑦ, ᑐᖂᓪᓗ ᓂᖅᑐᕈᓐᓇᓐᖏᓛᑎᑦ; ᐃᑎᖅᓴᖅᔪᐊᕐᖕᒦᑦᑐᑦ ᓱᖁᓯᔪᐃᓐᓂᕐᖕᓂᒃ ᓂᕆᐅᒋᔭᒃᓴᖃᕈᓐᓇᓐᖏᓚᑦ. 
19ᐃᓅᔪᑦ, ᐃᓅᔪᑦ, ᖁᔭᒋᕚᑎᑦ, ᐅᕙᖓᑦᑕᐅᖅ ᐅᓪᓗᒥ ᖁᔭᒋᓕᖅᐸᒋᑦ; ᐊᑖᑕ ᕿᑐᕐᖓᒥᓂᒃ ᖃᐅᔨᑎᑦᓯᓂᐊᖅᐳᖅ ᓱᖁᓯᔪᐃᑦᑑᓂᕐᖕᓂᒃ. 
20ᐊᑕᓂᐅᑉ ᐱᐅᓕᖕᒪᖓ, ᐃᓐᖏᕐᖕᓂᐊᖅᐳᒍᑦ ᑐᓴᕐᖕᓂᕋᐅᑎᓄᑦ ᓄᖃᖅᑎᓕᖕᓄᑦ ᐃᓅᓂᓕᒫᑦᑎᓐᓂ, ᐊᑕᓂᐅᑉ ᐃᒡᓗᖓᓂ.” 
21ᐂᓮᐊᓯᓗ ᐅᖃᓚᐅᖅᐳᖅ, “ᐸᐅᕐᖓᓂᒃ ᐱᒋᓕᒃᓴᓂᒃ ᑲᑎᓐᖓᔪᓂᒃ ᑎᒍᓯᓕᕆᑦᓯ, ᒥᖑᐊᕈᑎᒋᓗᒋᓪᓗ ᐊᔪᐊᖓᓄᑦ ᑕᕝᕙ ᐋᖅᑭᒃᑕᐅᓂᐊᖅᐳᖅ.” 
22ᕼᐃᔨᑬᐊᓗ ᐊᐱᕆᓚᐅᖅᐳᖅ, “ᓱᓇᒥᒃ ᓇᓗᓁᒃᑯᑕᖃᕐᖕᓂᐊᖅᐹ ᐊᑕᓂᐅᑉ ᑐᒃᓯᐊᖅᕕᒡᔪᐊᖁᑎᖓᓄᑦ ᐃᑎᒃᑲᓐᓂᕈᓐᓇᖅᓯᓛᕐᖕᓂᓐᓂᒃ?”
