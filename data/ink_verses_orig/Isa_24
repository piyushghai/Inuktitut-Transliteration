1ᐊᑕᓂᐅᑉ ᐊᓯᕈᖅᑕᐅᑎᑦᓱᒫᖅᐹ ᓄᓇᖅᔪᐊᖅ ᑭᓱᐃᕈᑎᓗᓂᓗ, ᓄᓇᐅᑉ ᖄᖓ ᓯᖁᑦᑎᖅᐸᒍ ᐃᓄᖏᑦ ᓇᒧᑐᐃᓐᓇᖅ ᓯᐊᒻᒪᒍᒫᖅᐳᑦ. 
2ᐃᓄᓕᒫᓪᓗ ᐊᑦᔨᒌᒃᑐᒥᒃ ᐃᓱᓕᑦᓱᒫᖅᐳᑦ, ᑐᓂᕐᕈᓯᖅᑎᑦᓯᔨᐅᒍᑎᒃ ᐃᓅᑐᐃᓐᓇᐅᒍᑎᒡᓘᓐᓃᑦ, ᓯᐊᓛᖑᒍᑎᒃ, ᐊᖓᔪᖅᑳᖑᒐᓗᐊᕈᑎᒡᓗ, ᓂᐅᕕᖅᑎᐅᒍᑎᒃ, ᓂᐅᕐᕈᓯᖅᑎᐅᒐᓗᐊᕈᑎᒡᓗ, ᐊᑐᖅᑎᑦᓯᔨᐅᒍᑎᒃ ᐊᑐᖅᑐᐊᖅᑎᐅᒐᓗᐊᕈᑎᒡᓘᓐᓃᑦ, ᐊᒃᓱᐃᑦᑑᒍᑎᒃ ᐊᒃᓱᔫᒐᓗᐊᕈᑎᒡᓘᓐᓃᑦ. 
3ᓄᓇᖅᔪᐊᖅ ᓯᖁᑦᑎᖅᓯᒪᔪᒫᖅᐳᖅ ᐊᓯᕈᖅᑕᐅᓯᒪᓗᓂᓗ, ᐊᑕᓂᖅ ᐅᖃᖅᓯᒪᖕᒪᑦ ᑍᒫᒃ ᑭᓯᐊᓂᐅᔪᒫᖅᐳᖅ. 
4ᓄᓇᖅᔪᐊᖅ ᐸᓂᕐᖕᓂᕐᖕᒧᑦ ᑐᖁᓕᔪᒫᖅᐳᖅ, ᓄᓇᖅᔪᐊᕐᖕᒥᐅᓕᒫᑦ ᓄᑮᕈᑎᓕᕈᒫᖅᐳᑦ: ᓄᓇᓗ ᓯᓚᓗ ᑕᒪᕐᖕᒥᒃ ᐱᐅᔪᓐᓃᖅᐸᓪᓕᐊᔪᒫᖅᐴᒃ. 
5ᐃᓄᐃᑦ ᓄᓇᖅᔪᐊᕐᖕᒥᒃ ᐱᐅᔪᓐᓃᖅᑎᑦᓯᓯᒪᖕᒪᑕ ᒎᑎᐅᑉ ᐱᖁᔭᖏᓐᓂᒃ ᓯᖁᒥᑦᓯᖃᑦᑕᕐᖕᓂᕐᖕᒧᑦ, ᐊᖏᖃᑎᒌᖕᓂᐅᓪᓗ ᒪᓕᒐᖏᓐᓂᒃ ᓯᖁᒥᑦᓯᖃᑦᑕᕐᖕᓂᕐᖕᒥᖕᓄᑦ ᐃᓱᖃᖏᑦᑐᒧᑦ ᑐᕌᖓᓚᐅᖅᑐᓂᒃ. 
6ᑍᒤᒻᒪᑦ ᒎᑎᐅᑉ ᓄᓇᖅᔪᐊᖅ ᓇᕐᕈᓇᖅᓯᑎᓚᐅᖅᐹ, ᐃᓄᖏᑦ ᑍᒤᑕᐅᔪᒃᓴᓐᖑᕋᒥᒃ ᐸᓯᔭᒃᓴᐅᓕᖅᐳᑦ ᐃᓅᔪᑦ ᖃᑦᓰᓐᓇᓐᖑᖅᐸᓪᓕᐊᓕᖅᐳᑦ. 
7ᐅᖅᐲᑦ ᕔᓂᒃᓴᓄᑦ ᐱᕈᖅᕕᐅᕙᒃᑐᑦ ᑐᖁᓕᕙᓪᓕᐊᓕᖅᐳᑦ, ᖁᕕᐊᓱᒃᐸᓚᐅᖅᑑᒐᓗᐊᑦ ᒫᓐᓇᓕ ᖁᕕᐊᓱᒍᓐᓁᓪᓕᕗᑦ. 
8ᑐᓴᕐᖕᓂᖅᑐᓂᒃ ᓂᓪᓕᐊᑎᑦᓯᔪᑦ ᑯᑭᑦᑕᐸᐅᑎᓄᑦ ᕿᓚᐅᑎᓄᓪᓗ ᑐᓴᕐᖕᓇᕈᓐᓃᖅᐳᑦ. 
9ᕔᓂᒥᒃ ᐃᒥᖅᓗᑎᒃ ᐃᓐᖏᖅᕙᓗᒃᑐᑦ ᖁᕕᐊᓱᒃᓗᑎᒃ ᑐᓴᖅᓴᐅᕙᒍᓐᓃᖅᐳᑦ, ᕔᓂᒥᒡᓗ ᐃᒥᖅᑑᒐᓗᐊᑦ ᒪᒪᕈᓱᒃᑑᔮᖅᐸᒍᓐᓃᖅᐳᑦ ᐃᒥᖅᑕᒥᖕᓂᒃ. 
10ᐃᒡᓗᒐᓴᒡᔪᐊᕐᖕᒥᐅᓂ ᐃᓄᖏᑦ ᑐᑮᕈᑎᓕᖅᐳᑦ, ᐃᓄᐃᑦ ᐃᒡᓗᒥᖕᓂ ᑮᒍᑎᓯᒪᕙᓕᖅᐳᑦ ᓴᐳᑎᓯᒪᓇᓱᒃᓗᑎᒃ ᐃᒻᒥᖕᓂᒃ. 
11ᐊᖅᑯᑎᓂ ᕾᒐᓛᖅᑐᑦ ᑐᓴᖅᓴᐅᕗᑦ ᕔᓂᒥᒃ ᐃᒥᒐᒃᓴᒥᒃ ᐊᔪᕐᖕᓇᖅᓯᖕᒪᑦ, ᖁᕕᐊᓇᖅᑐᖃᓚᐅᖅᓯᒪᑦᔮᖏᑦᑐᑎᑐᑦ ᑍᒤᓕᖅᐳᖅ, ᓄᓇᖅᔪᐊᕐᖕᒥ ᖁᕕᐊᓇᖅᑐᖃᕈᓐᓃᕐᖕᒪᑦ. 
12ᐃᒡᓗᒐᓴᒡᔪᐊᕕᓂᐅᒐᓗᐊᑦ ᓯᖁᒻᒪᑰᓕᖅᐳᑦ, ᐃᑎᖅᑕᖅᕕᒡᔪᐊᖏᑕ ᐅᒃᑯᐊᖅᔪᐊᖏᑦ ᓯᖁᑦᑎᖅᓯᒪᓕᕐᖕᒪᑕ. 
13ᓇᓂᑐᐃᓐᓇᖅ ᓄᓇᖅᔪᐊᕐᖕᒥ ᐃᓅᖃᑎᒌᒡᔪᐊᑦ ᑍᒤᑦᑐᒦᓕᕈᒫᖅᐳᑦ, ᑲᑎᖅᓱᐃᕕᐅᑉ ᐃᓱᓕᕋᑖᕐᖕᓂᖓᑐᑦ ᑍᒤᑦᑑᓕᕈᒫᖅᐳᖅ, ᓇᐹᖅᑐᐃᑦ ᐅᖅᓱᒃᓴᖅᑕᓖᑦ ᑲᑕᒐᖅᓯᒪᓕᖅᓗᑎᒃ ᓇᐹᖅᑐᓕᒫᓂᑦ, ᕔᓂᒃᓮᓪᓗ ᑭᖑᓪᓕᖅᐹᖏᑦ ᐅᖅᐱᒐᖏᓐᓂᑦ ᓄᓂᕚᖑᓯᒪᓕᖅᑎᓪᓗᒋᑦ. 
14ᐊᒥᐊᒃᑯᑐᐊᖑᔪᑦ ᖁᕕᐊᓱᒡᓗᑎᒃ ᐃᓐᖏᕈᒫᖅᐳᑦ, ᓯᕿᓂᐅᓪᓗ ᓂᐱᕕᐊᑕ ᓇᓛᓃᑦᑐᑦ ᐊᑕᓂᐅᑉ ᐱᔪᓐᓇᕐᖕᓂᖅᔪᐊᖓᓂᒃ ᐅᖃᐅᓯᖃᕈᒫᖅᐳᑦ. 
15ᑍᒤᒻᒪᑦ ᓯᕿᓂᐅᑉ ᓄᐃᕕᐊᑕ ᓇᓛᓂᒥᐅᑦ ᐊᑕᓂᕐᖕᒥᒃ ᓂᖅᑐᐃᔪᒫᖅᐳᑦ, ᐃᒪᖅᔪᐃᑦ ᓯᓈᓂ ᓄᓇᖃᖅᑐᑦ ᐊᑕᓂᕐᖕᒥᒃ ᓂᖅᑐᐃᓕᕈᒫᖅᐳᑦ ᐄᓴᕅᓕᒥᐅᑦ ᒎᑎᖓᓐᓂᒃ. 
16ᐅᖓᓯᒃᑐᒥ ᓄᓇᖃᖅᑐᒍᑦ ᑐᓵᔪᒫᖅᐳᒍᑦ ᐅᐱᒍᓱᒡᓗᑎᒃ ᐃᓐᖏᕈᑎᖃᖅᑐᓂᒃ ᐄᓴᕅᓕᒥᐅᓂᒃ, ᐃᓅᖃᑎᒌᒡᔪᐊᑦ ᐃᓱᐊᖅᑑᓂᕋᖅᓗᒋᑦ. ᓂᕆᐅᒋᔭᒃᓴᖃᓐᖏᓚᖓᓕ ᐱᐅᔪᓐᓃᖅᐸᓪᓕᐊᑐᐃᓐᓇᕋᑦᑕ, ᐊᑭᕋᖅᑐᕋᓱᒃᑐᑦ ᐊᑭᕋᖅᑐᖅᐸᓪᓕᐊᑐᐃᓐᓇᕐᖕᒪᑕ, ᑎᖅᓕᐊᖃᑦᑍᓂᖓᓪᓗ ᐱᕙᓪᓕᐊᑐᐃᓐᓇᖅᓗᓂ. 
17ᐃᓘᓐᓇᓯ ᓈᓚᒃᓯᓐᖓ! ᑲᑉᐱᐊᓇᖅᑐᖃᖅᐳᖅ ᓇᓂᑐᐃᓐᓇᖅ, ᑲᑕᒃᕕᒃᓴᖅᑕᖃᐅᖅᓗᓂᓗ ᐱᔭᐅᕕᒃᓴᖅᑕᖃᐅᖅᐳᖅ ᐃᓕᑦᓯᓐᓂᒃ ᑕᒤᓐᓂᒃ ᐅᑕᖅᑭᔪᓂᒃ. 
18ᑲᑉᐱᐊᓇᖅᑐᓂᒃ ᕿᒫᓇᓱᒃᑑᒐᓗᐊᑦ ᐃᑎᖅᓴᓄᑦ ᑲᑕᒍᒫᖅᐳᑦ, ᐃᑎᖅᓴᓂᓪᓗ ᐊᓐᓇᒃᑑᒐᓗᐊᑦ ᑎᒍᓯᑦᔪᑎᒃᓴᓕᐊᕆᔭᐅᓯᒪᔪᓄᑦ ᐱᔭᐅᔪᒫᖅᐳᑦ, ᓯᓚᓗᖅᔪᐊᖃᕈᒫᖅᐳᖅ ᕿᓚᒥᑦ, ᓄᓇᖅᔪᐊᓪᓗ ᑐᓐᖓᓂᖏᑦ ᓴᔪᒃᑎᑕᐅᔪᒫᖅᐳᑦ. 
19ᓄᓇᖅᔪᐊᖅ ᖁᓪᓗᕈᒫᖅᐳᖅ ᓴᔪᒃᐱᓗᒡᓗᓂ ᖁᓪᓗᕐᖕᓂᖏᓪᓗ ᐃᖅᐹᑎᕈᒫᖅᐳᑦ. 
20ᓄᓇᖅᔪᐊᖅᓗ ᐊᖔᔮᖅᑐᑎᑐᑦ ᐅᕐᕈᔮᕈᒫᖅᐳᖅ, ᐃᒡᓗᑎᑐᓪᓗ ᐊᓄᕆᓯᐅᖅᓗᓂ ᐅᕚᔪᑎᑐᑦ ᐊᐅᓚᔪᒫᖅᐳᖅ, ᓄᓇᖅᔪᐊᖅ ᐊᔪᖅᑐᓕᓂᕐᖕᒥᓄᑦ ᐅᖁᒤᑦᑐᒦᑎᒻᒪᑦ, ᐅᕐᕈᔪᒫᖅᐳᖅ ᒪᑭᒃᑲᓐᓂᕐᖕᓂᐊᕈᓐᓃᖅᓗᓂ. 
21ᓇᓪᓕᐅᑎᔪᒫᕐᖕᒪᑦ ᐊᑕᓂᐅᑉ ᓱᒋᐊᖅᓯᓂᕆᔪᒫᖅᑕᖓ ᐱᔪᓐᓇᕐᖕᓂᐅᔪᓂᒃ ᑕᑉᐹᓂ, ᓄᓇᖅᔪᐊᒥᓗ ᐊᐅᓚᑦᓯᔨᐅᔪᓂᒃ. 
22ᒎᑎᐅᑉ ᐊᖓᔪᖅᑳᖅᔪᐊᑦ ᑲᑎᑎᑦᓱᒫᖅᐰᑦ ᐃᑎᖅᓴᒦᑦᑐᑎᑐᑦ, ᑎᒍᔭᐅᓯᒪᕕᖕᒧᑦ ᐊᑦᓱᖏᐅᑎᔪᒫᖅᐰᑦ ᓱᒋᐊᖅᑕᐅᕕᒃᓴᖏᑦ ᓇᓪᓕᐅᑎᑦᓯᐊᕆᓗᒋᑦ. 
23ᑕᖅᑭᖅ ᑖᖅᓯᔪᒫᖅᐳᖅ ᓯᕿᓂᖅᓗ ᖃᐅᒪᔪᓐᓃᖅᓗᓂ, ᐊᑕᓂᖅ ᐊᔪᒐᖃᖏᑦᑐᖅ ᐊᐅᓚᑦᓯᓕᕈᒫᕐᖕᒪᑦ, ᔪᕉᓴᓚᒥ ᓮᐅᓂᐅᑉ ᖃᖅᑲᖓᓂ, ᐃᓄᐃᓪᓗ ᐊᖓᔪᖅᑳᖏᑕ ᐱᓐᓇᕐᖕᓇᕐᖕᓂᖅᔪᐊᖓ ᑕᑯᔪᒫᖅᐹᑦ.
