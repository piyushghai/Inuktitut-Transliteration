1ᐃᓅᖃᑎᒌᒡᔪᐊᓕᒫᑦ ᐃᑳᕇᕐᖕᒪᑕ ᔪᐊᕐᑕᓂᐅᑉ ᑰᖓᓂᒃ, ᐊᑕᓂᖅ ᐅᖃᖅᐳᖅ ᔮᓱᐊᒧᑦ, 
2“ᓂᕈᐊᓕᕆᑦ ᐊᖑᑎᓂᒃ 12-ᓂᒃ ᑭᖑᕚᕇᓕᒫᓂᑦ ᐊᑐᓂᑦ ᐱᓯᒪᔪᓂᒃ, 
3ᐱᖁᒃᑭᑦ ᑎᒍᓯᖁᓗᒋᑦ ᐅᔭᕋᖕᓂᒃ 12-ᓂᒃ ᐊᑕᐅᓯᕐᖕᒥᒃ ᐊᑐᓂᑦ ᔪᐊᕐᑕᓂᐅᑉ ᑰᖓᓂᑦ ᐱᔪᓂᒃ, ᑐᓂᕐᕈᓯᖅᑎᑦᓯᔩᑦ ᑰᖕᒥᑦ ᓇᖏᖅᕕᒋᔭᖓᓐᓂᑦ, ᑖᒃᑯᐊᓗ ᐅᔭᕅᑦ ᓇᒃᓴᖅᑕᐅᖁᓪᓗᒋᑦ ᐃᓕᔭᐅᓗᑎᒡᓗ ᐅᓐᓄᒃ ᑕᖕᒫᖅᓯᒪᕕᒋᓂᐊᖅᑕᖏᓐᓄᑦ.”
4ᑕᕝᕙ ᔮᓱᐊ ᕾᖁᔨᓚᐅᖅᐳᖅ ᐊᖑᑎᓂᒃ 12-ᓂᒃ ᓂᕈᐊᖅᑕᒥᓂᒃ ᑭᖑᕚᕇᓂᑦ ᐊᑐᓂᑦ ᐱᓯᒪᔪᓂᒃ; 
5ᔮᓱᐊᓪᓗ ᐅᖃᐅᑎᕔᑦ, “ᔪᐊᕐᑕᓂᐅᑉ ᑰᖓᑕ ᕿᑎᐊᓄᐊᕆᑦᓯ ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓᑕ ᓯᕗᓂᖓᓄᐊᖅᓗᓯ ᐊᑕᓂᐅᑉ ᒎᑎᓯ ᐱᖓᑕ, ᐊᑐᓂᓪᓗ ᐅᔭᕋᖕᓂᒃ ᑎᒍᓯᓕᕆᑦᓯ ᐃᖅᓱᒡᓗᓯ ᐊᑕᐅᓯᕐᖕᒥᒃ ᐄᓴᕅᓕᒥᐅᑦ ᑭᖑᕚᖏᑕ ᐅᓄᕐᖕᓂᖏᑦ ᒪᓕᒡᓗᒋᑦ. 
6ᑖᒃᑯᐊ ᐅᔭᕅᑦ ᓇᓗᓁᒃᑯᑕᐅᔪᒫᕐᖕᒪᑕ ᐃᓄᖕᓄᑦ ᐊᑕᓂᐅᑉ ᐱᓂᐊᕐᖕᓂᕆᓚᐅᖅᑕᖓᓂᒃ, ᕿᑐᕐᖓᑦᓯᓐᓄᑦ ᐊᐱᕆᔭᐅᒍᑦᓯ ᖃᓄᖅ ᑖᒃᑯᐊ ᐅᔭᕅᑦ ᑐᑭᖃᕐᖕᒪᖔᑕ, 
7ᑭᐅᔪᒫᕋᑦᓯᐅᒃ ᔪᐊᕐᑕᓂᐅᑉ ᑰᖓ ᑰᒍᓐᓃᓚᐅᖅᓯᒪᓂᖓᓂᒃ ᐊᑕᓂᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓ ᐃᑳᕈᑦᔭᐅᓕᖅᑎᓪᓗᒍ ᑰᖕᒥᒃ ᔪᐊᕐᑕᓂᒥᒃ, ᔪᐊᕐᑕᓂᐅᑉ ᑰᖓ ᓄᖅᑲᖓᑎᑕᐅᓚᐅᕐᖕᒪᑦ. ᑖᒃᑯᐊ ᐅᔭᕅᑦ ᐄᓴᕅᓕᒥᐅᓄᑦ ᖃᓄᖅ ᐱᔪᖃᓚᐅᖅᓯᒪᖕᒪᖔᑦ ᐃᖅᑲᐅᒪᑦᔪᑎᒃᓴᐅᓂᐊᖅᐳᑦ ᐃᓱᖃᖏᑦᑐᒧᑦ.”
8ᐊᖑᑏᑦ ᐱᓇᓱᐊᓚᐅᖅᐳᑦ ᔮᓱᐊᑉ ᑎᓕᓯᑦᔪᑎᖓᓂᒃ, ᐅᕋᔭᖕᓂᒃ ᑎᒍᓯᓚᐅᖅᐳᑦ 12-ᓂᒃ ᔪᐊᕐᑕᓂᐅᑉ ᑰᖓᓂᑦ, ᐄᓴᕅᓕᒥᐅᑦ ᑭᖑᕚᖏᑕ ᐊᕕᒃᑐᖅᓯᒪᓂᖏᑦ ᐊᑐᓂᑦ ᒪᓕᒡᓗᒋᑦ, ᑍᒫᒃ ᐊᑕᓂᐅᑉ ᑎᓕᓚᐅᖅᒪᒍ ᔮᓱᐊ; ᐅᔭᕅᓪᓗ ᐊᒡᔭᖅᑕᐅᓚᐅᖅᐳᑦ ᑕᖕᒫᖅᓯᒪᕕᖕᒥᖕᓄᐊᕈᑦᔭᐅᓪᓗᑎᒃ. 
9ᔮᓱᐊᓗᑕᐅᖅ ᐃᓕᓯᓚᐅᕆᕗᖅ ᐅᔭᕋᖕᓂᒃ 12-ᓂᒃ ᔪᐊᕐᑕᓂᐅᑉ ᑰᖓᑕ ᕿᑎᐊᓄᑦ, ᑐᓂᕐᕈᓯᖅᑎᑦᓯᔩᑦ ᐊᖏᖃᑎᒌᖕᓂᐅᑉ ᐃᒃᓯᖅᕕᖓᓂᒃ ᐊᒡᔭᖅᓯᔪᑦ ᓇᖏᖅᕕᒋᓚᐅᖅᑕᖏᓐᓄᑦ; ᑖᒃᑯᐊᓗ ᐅᓪᓗᒥ ᓱᓕ ᐅᔭᕅᑦ ᑍᑲᓃᑉᐳᑦ. 
10ᑐᓂᕐᕈᓯᖅᑎᑦᓯᔩᑦ ᓇᖏᓚᐅᖅᐳᑦ ᔪᐊᕐᑕᓂᒥ ᑰᑉ ᕿᑎᐊᓂ ᐱᔭᕇᓚᐅᖅᑳᖅᑎᓐᓇᒋᑦ ᐊᑕᓂᐅᑉ ᑎᓕᑦᔪᑎᒋᓚᐅᖅᑕᖓᓂᒃ ᔮᓱᐊᒧᑦ, ᑕᒪᓐᓇ ᒨᓯᓯᐅᑉ ᑎᓕᓯᑦᔪᑎᒋᓚᐅᕐᖕᒪᒍ ᔮᓱᐊᒧᑦ.
11ᐊᑭᐊᓃᑦᑐᐃᓐᓇᐅᓕᕐᖕᒪᑕᓗ, ᑐᓂᕐᕈᓯᖅᑎᑦᓯᔩᑦ ᐊᒡᔭᖅᓯᔪᑦ ᐊᑕᓂᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓᓂᒃ ᐃᑳᓕᓚᐅᖅᐳᑦ ᐃᓄᐃᑦ ᑕᑯᓐᓇᖅᑎᓪᓗᒋᑦ. 
12ᕉᐱᓂᐅᑉ ᑭᖑᕚᖏᑦ, ᒑᓪᓗ ᑭᖑᕚᖏᑦ ᒫᓇᓯᐅᓪᓗ ᑭᖑᕚᖏᑦᑕ ᐊᕝᕙᖏᑦ ᑖᒃᑯᐊ ᐅᓇᑕᐅᑎᓖᑦ ᐃᑳᖅᑳᓚᐅᖅᐳᑦ ᐊᑐᐃᓐᓇᐅᓪᓗᑎᒃ ᐅᓇᑕᕐᖕᓂᕐᖕᒧᑦ, ᒨᓯᓯᐅᑉ ᑍᒫᒃ ᐅᖃᐅᑎᓚᐅᖅᓯᒪᖕᒪᒋᑦ. 
13ᐊᑕᓂᐅᑉ ᓵᖓᓂ ᐊᖑᑏᑦ 40,000-ᓮᑦ ᐅᓇᑕᕐᖕᓂᕐᖕᒧᑦ ᐊᑐᐃᓐᓇᐅᓚᐅᖅᐳᑦ ᐃᑳᖅᓗᑎᒡᓗ ᓇᑎᕐᖕᓇᒧᑦ ᔨᕆᑰᑉ ᖃᓂᒋᔮᓄᑦ. 
14ᐅᓪᓗᒥ ᑍᑦᓱᒪᓂ ᐊᑕᓂᐅᑉ ᐅᐱᓐᓇᖅᓯᑎᓚᐅᖅᐹ ᔮᓱᐊ ᐄᓴᕅᓕᒥᐅᑦ ᑕᑯᓐᓇᖅᑎᓪᓗᒋᑦ; ᐃᒃᐱᒋᔭᐅᑦᓯᐊᓚᐅᖅᐳᖅᓗ ᐃᓅᓯᖓᑕ ᐃᓱᐊ ᑎᑭᓪᓗᒍ, ᑍᒫᑦᓮᓐᓇᖅ ᒨᓯᓯᒥᒃ ᐃᒃᐱᒍᓱᑦᓯᐊᓚᐅᕐᖕᓂᕐᖕᒥᑐᑦ.
15ᐊᑕᓂᐅᓪᓗ ᐅᖃᐅᑎᕚ ᔮᓱᐊ ᐅᖃᖅᓗᓂ, 
16“ᑐᓂᕐᕈᓯᖅᑎᑦᓯᔩᑦ ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓᓂᒃ ᐊᒃᔭᖅᓯᔪᑦ ᔪᐊᕐᑕᓂᒥᑦ ᒪᔪᖁᓕᒃᑭᑦ.” 
17ᑍᒤᒻᒪᑦ ᔮᓱᐊᑉ ᑐᓂᕐᕈᓯᖅᑎᑦᓯᔩᑦ ᐅᖃᐅᑎᕔᑦ ᐅᖃᖅᓗᓂ, “ᔪᐊᕐᑕᓂᐅᑉ ᑰᖓᓂᑦ ᒪᔪᓕᕆᑦᓯ.” 
18ᑐᓂᕐᕈᓯᖅᑎᑦᓯᔩᓪᓗ ᐊᑕᓂᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓᓂᒃ ᐊᒡᔭᖅᓯᔪᑦ ᔪᐊᕐᑕᓂᒥᑦ ᑰᖕᒥᑦ ᒪᔪᕐᖕᒪᑕ, ᐃᑎᒐᖏᑦ ᑰᑉ ᑭᒡᓕᖓᓄᑦ ᐸᓂᖅᑐᒧᑦ ᑐᑎᑐᐊᕐᖕᒪᑕ, ᔪᐊᕐᑕᓂᐅᑉ ᑰᖓ ᐅᑎᓚᐅᖅᐳᖅ ᑰᓕᖅᓗᓂᓗ ᑰᖕᓂᕆᓚᐅᖅᑕᒥᑐᑦ.
19ᐃᓄᐃᑦ ᐃᑳᓚᐅᖅᐳᑦ ᑰᖕᒥᒃ ᔪᐊᕐᑕᓂᒥᒃ ᑕᖅᑭᐅᑉ ᓯᕗᓪᓕᖅᐹᖓᑕ ᐅᓪᓗᖓᑕ 10-ᖓᓂ, ᑕᖕᒫᖅᓗᑎᒡᓗ ᒋᐅᓪᒐᐅᓪᒧᑦ ᔨᕆᑰᑉ ᓄᓇᖓᑕ ᑭᒡᓕᖓᓄᑦ ᓯᕿᓂᖓᑕ ᓄᐃᕕᐊᑕ ᓇᓛᓃᑦᑐᒧᑦ. 
20ᑕᕝᕙᓂᓗ ᔮᓱᐊᑉ ᐅᔭᕅᑦ 12-ᑦ ᔪᐊᕐᑕᓂᒥᑦ ᐱᔭᐅᔪᕕᓃᑦ, ᐋᖅᑭᒃᓱᓚᐅᖅᐰᑦ ᒋᐅᓪᒐᐅᓪᒥ. 
21ᐅᖃᐅᑎᓪᓗᒋᓪᓗ ᐄᓴᕅᓕᒥᐅᑦ, “ᕿᑐᕐᖓᑦᓯᓐᓂᑦ ᐊᐱᕆᔭᐅᒍᑦᓯ ᓯᕗᓂᑦᑎᓐᓂ, ᖃᓄᖅ ᑖᒃᑯᐊ ᐅᔭᕅᑦ ᑐᑭᖃᕐᖕᒪᖔᑕ, 
22ᐅᖃᐅᑎᔪᒫᖅᐸᓯ, ‘ᐄᓴᕅᓕᒥᐅᑦ ᐃᑳᓚᐅᖅᓯᒪᖕᒪᑕ ᔪᐊᕐᑕᓂᐅᑉ ᑰᖓᒍᑦ ᓄᓇᒃᑯᑦ ᓴᓗᐊᒪᔪᒃᑯᑦ.’ 
23ᐊᑕᓂᐅᑉ ᒎᑎᑦᓯ ᔪᐊᕐᑕᓂᐅᑉ ᐃᒪᖓ ᓴᓗᐊᖅᑎᓚᐅᕐᖕᒪᒍ ᐃᑳᕇᓚᐅᖅᑳᖅᑎᓐᓇᓯ ᔪᐊᕐᑕᓂᐅᑉ ᑰᖓᓂᒃ, ᑍᒫᑦᓮᓐᓇᖅ ᐊᑕᓂᐅᑉ ᒎᑎᑦᓯ ᐃᒪᖅ ᐊᐅᐸᓗᒃᑕᖅ ᓴᓗᐊᖅᑎᓚᐅᕐᖕᒪᒍ ᐃᑳᖅᑐᐃᓐᓇᐅᓛᐅᖅᑳᖅᑎᓐᓇᑕ. 
24ᐃᓄᓕᒫᑦ ᓄᓇᖅᔪᐊᕐᖕᒥᐅᑦ ᖃᐅᔨᖁᓪᓗᒋᑦ ᐊᑕᓂᐅᑉ ᐱᔪᓐᓇᕐᖕᓂᖅᔪᐊᖓᓂᒃ; ᐃᓕᑦᓯᓗ ᐃᓕᕋᓱᐃᓐᓇᕐᖕᓂᐊᕋᑦᓯ ᐊᑕᓂᕐᖕᒥᒃ ᒎᑎᑦᓯᓐᓂᒃ ᐃᓱᖃᖏᑦᑐᒧᑦ.”
