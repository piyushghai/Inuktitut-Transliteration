1ᓴᒥᐊᕆᐊᒥ ᐂᕼᐊᑉ ᑭᖑᕚᖃᓚᐅᖅᐳᖅ 70-ᓂᒃ ᔨᕼᐆ ᑎᑎᕋᖅᐳᖅ ᔨᔭᕆᐅᓪᓕᐅᑉ ᐊᖓᔪᖅᑳᖏᓐᓄᑦ ᓯᕗᓪᓕᖅᑎᒋᔭᐅᔪᓄᓪᓗ ᐂᕼᐊᐱᐅᓪᓗ ᕿᑐᕐᖓᖏᑕ ᑲᒪᔨᖏᓐᓄᑦ ᑎᑎᕋᖅᑕᓂᓗ ᐊᐅᓪᓚᖅᑎᓪᓗᓂᒋᑦ ᓴᒥᐊᕆᐊᒧᑦ. ᑎᑎᕋᖅᑕᖏᑦ ᐃᒫᒃ ᐅᖃᐅᓯᖃᖅᐳᑦ, 
2“ᑎᑎᖅᑲᑦ ᑖᒃᑯᐊ ᐃᓕᑦᓯᓐᓄᑦ ᑎᑭᑐᐊᖅᐸᑕ ᐊᖓᔪᖅᑳᑦᓯ ᐃᕐᖕᓂᖏᓐᓂᒃ ᐱᓯᒪᒐᑦᓯ, ᕿᒧᒃᓯᐅᑎᖃᕋᑦᓯ ᕿᒻᒥᖅᔪᐊᖃᖅᓗᓯᓗ, ᐃᒡᓗᒐᓴᒡᔪᐊᖁᑎᓯᓗ ᐱᔭᐅᑦᔧᖅᓯᒪᖕᒪᑕ ᐅᓇᑕᐅᑎᖃᑦᓯᐊᖅᓗᓯᓗ. 
3ᐊᖓᔪᖅᑳᑦᓯ ᐃᕐᖕᓂᖏᑕ ᐃᓚᖓᓐᓂᒃ ᐱᔪᓐᓇᑦᓯᐊᖅᑐᒥᒃ ᐊᖓᔪᖅᑳᑦᓯᓐᓄᑦ ᐱᔪᒥᓇᕆᔭᐅᒐᔭᖅᑐᒥᒃ ᓂᕈᐊᖅᓗᓯ ᐊᑖᑕᖓᑦᑕ ᐃᒃᓯᕙᐅᑕᖅᔪᐊᖓᓂᒃ ᐃᓂᑖᖅᑎᓕᖅᓯᐅᒃ ᐊᖓᔪᖅᑳᕆᓕᖅᑕᑦᓯ ᐃᒡᓗᖓ ᓴᐳᑎᓯᒪᓇᓱᐊᖅᓯᐅᒃ.” 
4ᑖᒃᑯᐊᓕ ᓯᕗᕌᓂᖃᓕᖅᐳᑦ ᐅᖃᖅᓗᑎᒡᓗ, “ᐊᖓᔪᖅᑳᖅᔪᐊᒃ ᒪᕐᕉᒃ ᓵᓚᖃᕈᓐᓇᓚᐅᖏᑉᐸᑎᑦ ᐅᕙᒍᓪᓕᑭᐊᕐᖎ ᐱᔪᓐᓇᕐᖕᓂᐊᓐᖏᓚᒍᑦ?” 
5ᑕᕝᕙ ᐊᖓᔪᖅᑳᖅᔪᐊᑉ ᐃᒡᓗᖓᓂ ᐊᖓᔪᖅᑳᑦ, ᐊᐅᓚᑦᓯᔩᓪᓗ ᓯᕗᓕᖅᑏᓪᓗ ᑲᒪᔨᐅᔪᓪᓗ ᑭᐅᑦᔪᑎᒥᖕᓂᒃ ᔨᕼᐆᒧᑦ ᐋᑕᐅᑎᑦᓯᕗᑦ, “ᐃᓕᖕᓄᑦ ᐱᔨᐅᒐᑦᑕ ᐊᑐᖁᔭᕐᖕᓂᒃ ᐱᓇᓱᐊᕈᒪᕗᒍᑦ, ᐊᖓᔪᖅᑳᖅᔪᐊᓐᖑᖅᑎᑦᓯᔪᒪᓐᖏᓚᒍᓪᓕ, ᐃᕝᕕᑦ ᐊᑲᐅᓂᖅᐹᖑᓇᓱᒋᔭᕐᖕᓂᒃ ᐱᓇᓱᐊᓕᕆᑦ.” 
6ᑕᕝᕙ ᔨᕼᐆᑉ ᑎᑎᕋᖅᕕᒋᒃᑲᓐᓂᖅᐰᑦ ᐅᖃᐅᓯᖃᖅᑐᓂᒃ ᐃᒫᒃ: “ᐅᕙᓐᓂᒃ ᑕᐱᖃᕈᑦᓯ ᓈᓚᒍᒪᒍᑦᓯᓐᖓᓗ, ᐊᖓᔪᖅᑳᕆᓚᐅᖅᑕᑦᓯ ᐃᕐᖕᓂᖏᑦ ᓂᐊᖁᐃᖅᑕᒃᓴᕆᕙᓯ ᔨᔭᕆᐅᓪᒧᑦ ᑲᑎᔭᖅᑐᕐᖕᓂᐊᖅᐸᑦᓯᓐᖓ ᖃᐅᒃᐸᑦ ᑍᒤᓪᓗᐊᓕᖅᐸᑦ.”
7ᔨᕼᐆᑉ ᑎᑎᕋᖏᓐᓄᑦ ᑎᑭᑕᐅᒐᒥᒃ ᑖᒃᑯᐊ ᐊᖓᔪᖅᑳᖅᔪᐊᑉ ᐃᕐᖕᓂᖏᑦ 70-ᑦ ᐃᓘᓐᓇᑎᒃ ᑐᖁᑕᐅᑎᑉᐰᑦ ᓂᐊᖁᖏᓪᓗ ᐴᖅᑲᖅᓗᒋᑦ ᐃᕕᒐᕐᖕᓄᑦ, ᔨᕼᐆᒧᑦ ᑐᔫᑎᒋᕔᑦ ᔨᔭᕆᐅᓪᒦᑦᑐᒧᑦ. 
8ᔨᕼᐆᒧᑦ ᐅᖃᕆᐊᖅᑐᖅᑐᒧᑦ ᐅᐸᒃᑕᐅᓪᓗᓂ ᐅᖃᐅᑦᔭᐅᕗᖅ, “ᐊᖓᔪᖅᑳᖅᔪᐊᑉ ᐃᕐᖕᓂᖏᑦᑕ ᓂᐊᖁᖏᑦ ᑎᑭᐅᑦᔭᐅᕗᑦ!” ᑕᕝᕙ ᔨᕼᐆ ᐅᖃᐅᑦᔨᕗᖅ, ᒪᕐᕈᐃᓕᓗᒋᑦ ᖃᓕᕇᒡᓗᑎᒃ ᑲᑎᑕᐅᓕᑦ ᐃᒡᓗᒐᓴᒡᔪᐊᑦ ᐃᑎᖅᑕᖅᕕᖓᓄᑦ ᑍᒤᓕᖓᔪᒃᓴᐅᕗᑦ ᖃᐅᒃᐸᒧᑦ ᐅᓪᓛᒧᑦ ᑎᑭᓪᓗᒍ. 
9ᑍᒤᒻᒪᑦ ᐅᓪᓛᖑᓕᖅᑎᓪᓗᒍ, ᐊᓂᒐᒥ ᓇᖏᓕᖅᐳᖅ, ᐅᖃᖅᓗᓂᓗ ᐃᓄᓕᒫᓄᑦ, “ᐸᓯᔭᒃᓴᐅᓐᖏᓚᓯ. ᐅᕙᖎᓐᓇ ᐊᖓᔪᖅᑳᕋ ᐊᑭᕋᖅᑐᓚᐅᕋᒃᑯ ᑐᖁᑦᓱᒪᓪᓗᒍ; ᐅᑯᐊᓕ ᑭᓇᒃᑯᓐᓄᑦ ᑐᖁᑕᐅᓐᓂᖅᐹᑦ? 
10ᖃᐅᔨᒪᓕᕆᑦᓯ, ᐊᑕᓂᐅᑉ ᐅᖃᐅᓯᕆᓯᒪᔭᓕᒫᖏᑦ ᐂᕼᐊᑉ ᐃᓚᓕᒫᖏᑦ ᐱᓪᓗᒋᑦ ᐊᑕᐅᓯᕐᖕᒥᒡᓘᓐᓃᑦ ᓱᓕᖏᑦᑐᖃᕐᖕᓂᐊᓐᖏᓚᑦ, ᐊᑕᓂᖅ ᐱᓇᓱᐊᖅᓯᒪᕗᖅ ᐅᖃᐅᓯᕆᓚᐅᖅᑕᓕᒫᓂ ᒪᓕᒡᓗᒋᑦ ᐱᔨᒥᒍᑦ ᐃᓔᑦᔭᒃᑯᑦ.” 
11ᑍᒤᒻᒪᑦ ᔨᕼᐆ ᑐᖁᑕᐅᑎᑦᓯᓚᐅᖅᐳᖅ ᐂᕼᐊᑉ ᐃᓚᓕᒫᖏᓐᓂᒃ ᐊᒥᐊᒃᑯᑕᖃᕐᖕᓇᒋᑦ ᔨᔭᕆᐅᓪᒥ, ᐊᖓᔪᖅᑳᖁᑎᕕᓂᖏᓪᓗ ᐃᓚᓐᓇᕆᔭᖏᓪᓗ ᑐᓂᕐᕈᓯᖅᑎᑦᓯᔨᖁᑎᖏᓪᓗ ᑕᒪᕐᖕᒥᒃ ᐊᒥᐊᒃᑯᖃᖅᑎᓚᐅᓐᖏᓔᑦ. 
12ᔨᕼᐆ ᐊᐅᓪᓚᓕᕆᕗᖅ ᓴᒥᐊᕆᐊᒧᐊᖅᓗᓂ. ᐱᑦ-ᐃᑭᑦᒧᑦ ᑎᑭᑉᐳᖅ ᓰᐱᓕᕆᕕᖕᒧᑦ, 
13ᔨᕼᐆᓗ ᐊᕼᐊᔧᐊᐅᑉ ᐃᓚᒋᔭᖏᓐᓂᒃ ᑲᑎᑦᓯᕗᖅ ᔫᑕᒥᐅᓄᑦ ᐊᖓᔪᖅᑳᖅᔪᐊᖑᓚᐅᖅᑑᑉ, ᐊᐱᕆᕔᓪᓗ, “ᑭᓇᒃᑰᕕᓰ?” ᑖᒃᑯᐊ ᑭᐅᕚᑦ, “ᐊᕼᐊᔧᐊᒥᒃ ᐃᓚᖃᖅᐳᒍᑦ ᑕᒪᐅᓐᖓᖅᓯᒪᕗᒍᑦ ᑲᑎᓯᔪᒪᓪᓗᑕ ᐊᖓᔪᖅᑳᖅᔪᐊᑉ ᕿᑐᕐᖓᖏᓐᓂᒃ ᓄᓕᐊᕆᓚᐅᖅᑕᖓᑕᓗ ᐊᓈᓇᖓᓂᒃ.” 
14ᔨᕼᐆᑉ ᑎᒍᔭᐅᖁᕔᑦ ᐆᒪᑎᓪᓗᒋᑦ, ᑕᕝᕙ ᑎᒍᔭᐅᕗᑦ ᑐᖁᕋᖅᑕᐅᓪᓗᑎᒡᓗ ᐃᑎᖅᓴᒥ ᐱᑦ-ᐃᑭᑦᒦᑦᑑᑉ ᖃᓂᒋᔭᖓᓂ. ᑲᑎᓪᓗᒋᑦ ᐊᖑᑏᑦ ᑐᖁᕋᖅᑕᐅᔪᑦ ᐅᓄᕐᖕᓂᖃᖅᐳᑦ 42-ᓂᒃ ᑖᒃᑯᐊᓗ ᐊᒥᐊᒃᑯᖃᖅᑎᓐᖏᓔᑦ. 
15ᑕᕝᕙᓐᖓᑦ ᐱᓪᓗᓂ ᔨᕼᐅᓇᑕᑉᒥᒃ ᕆᑳᐱᐅᑉ ᐃᕐᖕᓂᖓᓂᒃ ᑲᑎᓯᕗᖅ, ᐸᕆᐊᖅᓯᒪᔪᒥᒃ ᑖᑦᓱᒥᖓ, ᔨᕼᐆᑉ ᑲᑎᒐᒥᐅᒃ ᐊᐱᕆᕚ, “ᐅᕙᓐᓂᒃ ᑕᐱᖃᖅᐲᑦ, ᐅᕙᖓᑦᑕᐅᖅ ᐃᓕᖕᓂᒃ ᑕᐱᖃᕈᒪᒐᒪ?” ᔨᕼᐅᓇᑖᐅᑉ ᑭᐅᕚ, “ᐋ ᑕᐱᖃᖅᐳᖓ ᐃᓕᖕᓂᒃ.” ᔨᕼᐆ ᐅᖃᐅᑎᕚ, “ᑍᒤᓕᖓᒍᓐᓄᑦ ᐊᒡᒐᑎᑦ ᐃᓴᓚᐅᒃᑭᑦ.” ᐃᓴᖕᒪᒍ ᐊᒡᒐᖏᑎᒍᑦ ᑎᒍᓪᓗᒍ ᕿᒧᒃᓯᐅᑎᒥᓄᑦ ᐊᒃᓴᓗᐊᓕᖕᒧᑦ ᐃᑭᑎᑉᐹ. 
16ᔨᕼᐆᑉ ᐅᖃᐅᑎᕚ, “ᒪᓕᒡᓗᖓ ᐊᑕᓂᕐᖕᒧᑦ ᐱᓇᓱᐊᖅᕕᖃᒻᒪᕆᒍᒪᓂᕋ ᑕᑯᓂᐊᕋᕕᐅᒃ.” ᑕᕝᕙ ᕿᒧᒃᓯᐅᑎᒥᓂ ᐊᒃᓴᓗᐊᓕᖕᒥ ᐃᑭᒪᖃᑎᒋᓕᖅᐹ. 
17ᔨᕼᐆ ᓴᒥᐊᕆᐊᒧᑦ ᑎᑭᓐᓇᒥ ᐂᕼᐊᑉ ᕿᑐᕐᖓᖏᑦ ᐊᒥᐊᒃᑰᔪᓕᒫᑦ ᑐᖁᕋᖅᐰᑦ ᐃᓘᓐᓇᑎᒃ ᓄᖑᓪᓗᒋᑦ ᐊᑕᓂᐅᑉ ᐅᖃᐅᓯᕆᓯᒪᔭᖓ ᐃᓔᑦᔭᒃᑯᑦ ᒪᓕᒡᓗᒍ.
18ᔨᕼᐆᓪᓗ ᐃᓄᓕᒫᑦ ᑲᑎᖁᕔᑦ, ᐅᖃᐅᑎᓪᓗᒋᓪᓗ: “ᐂᕼᐊᑉ ᐰᓕᒥᒃ ᐱᔨᑦᓯᓚᐅᖅᐳᖅ ᒥᑭᔪᒥᒃ, ᔨᕼᐆᓕ ᐰᓕᒥᑦ ᐊᖏᓂᖅᓴᒥᒃ ᐱᔨᑦᓯᕐᖕᓂᐊᖅᐳᖅ. 
19ᒫᓐᓇ ᐰᓕᐅᑉ ᓇᓚᐅᑦᑍᔪᖁᑎᓕᒫᖏᑦ, ᐅᕙᓐᓄᑦ ᕾᖁᔭᐅᓚᐅᖅᓕᑦ, ᑭᒡᒐᖅᑐᖅᑎᓕᒫᖏᑦ, ᐊᔪᕆᖅᑐᐃᔨᖁᑎᓕᒫᖏᓪᓗ, ᓇᓪᓕᐊᓐᓂᒡᓘᓐᓃᑦ ᕾᑦᑍᓕᔪᖃᕐᖕᓂᐊᕋᓂ: ᑐᓂᕐᕈᓯᕆᐊᖃᕋᒪ ᐊᖏᔪᒥᒃ ᐰᓕᒧᑦ; ᓇᓪᓕᐊᑦ ᐅᐸᒃᑍᓕᓂᐊᖅᑐᖅ ᑖᓐᓇ ᑐᖁᑕᐅᓂᐊᖅᐳᖅ.” ᔨᕼᐆᓕ ᑍᒤᓕᐅᖅᐳᖅ ᐱᓐᖏᓯᖅᑐᖅᓗᓂ, ᐰᓕᒧᑦ ᑐᒃᓯᐊᖅᐸᒃᑐᓕᒫᑦ ᑐᖁᑦᓱᒪᓪᓗᒋᑦ. 
20ᔨᕼᐆᓗ ᐅᖃᖅᐳᖅ, “ᐅᓪᓗᒥ ᓇᓗᓁᖅᓯᓕᕆᑦᓯ ᐰᓕᒧᑦ ᐅᓪᓗᖅᓯᐅᖅᕕᒃᓴᒥᒃ ᐃᑦᔪᕐᖕᓁᑎᓪᓗᒍᓗ!” ᑕᒪᓐᓇᓗ ᑲᔪᓯᑎᑕᐅᕗᖅ. 
21ᔨᕼᐆᓗ ᑎᓕᓯᕗᖅ ᐄᓴᕅᓕᒥᐅᓕᒫᓂᒃ: ᐰᓕᒧᑦ ᑐᒃᓯᐊᖅᐸᒃᑐᓕᒫᑦ ᑕᕝᕗᖓ ᕾᖁᓪᓗᒋᑦ, ᑍᒤᒻᒪᑦ ᓇᓪᓕᐊᓐᓂᒡᓘᓐᓃᑦ ᕾᖏᑦᑐᖃᓚᐅᓐᖏᓚᖅ, ᑕᕝᕙ ᐰᓕᐅᑉ ᐃᒡᓗᖁᑎᖓᓄᑦ ᐃᑎᖅᐳᑦ; ᐃᒡᓗᓗ ᑕᑕᑕᐅᓪᓗᓂ ᐃᓱᐊᓂᑦ ᐃᓱᐊᓄᑦ. 
22ᐃᒡᓗᒥᓗ ᑕᕝᕙᓂ ᐊᓐᓄᕌᓕᕆᔨᐅᔪᖅ, ᐰᓕᒧᑦ ᑐᒃᓯᐊᖅᐸᒃᑐᑦ ᐊᓐᓄᕌᒃᓴᖏᓐᓂᒃ ᕾᑦᓯᖁᕚ, ᐊᓐᓄᕌᒃᓴᖏᓪᓗ ᕾᑕᐅᕗᑦ. 
23ᑕᕝᕙ ᔨᕼᐆ ᐃᒡᓗᒧᑦ ᑕᕝᕗᖓ ᐃᑎᖅᐳᖅ, ᔨᕼᐅᓇᑕᑉ ᕆᑳᑉ ᐃᕐᖕᓂᖓ ᐃᑎᖃᑎᒋᓪᓗᒍ, ᐰᓕᒧᓪᓗ ᑐᒃᓯᐊᖅᐸᒃᑐᑦ ᐅᖃᐅᑎᕔᑦ, ᕿᓂᖁᓪᓗᒋᑦ ᐊᑕᓂᕐᖕᒧᑦ ᑐᒃᓯᐊᖅᐸᒃᑐᓂᒃ ᑕᕝᕙᓃᑦᑐᖃᖁᓇᒍ, ᐰᓕᒧᑦ ᑐᒃᓯᐊᖅᐸᒃᑐᑦ ᑭᓯᐊᓂ ᑕᕝᕙᓃᖁᓪᓗᒋᑦ. 
24ᑕᕝᕗᖓᓕ ᐃᑎᕋᒥᒃ ᑐᓂᕐᕈᓯᕆᐊᖅᑐᓕᖅᓗᑎᒃ ᑐᓂᕐᕈᑎᒃᓴᓂᒡᓗ ᐆᑕᒃᓴᓂᒃ ᓇᒃᓴᖅᓗᑎᒃ, ᐊᖑᑎᓂᒃ 80-ᓂᒃ ᐃᒡᓘᑉ ᓯᓚᑖᓃᓐᓂᐊᖅᑐᓂᒃ. ᔨᕼᐆᓗ ᑎᓕᓯᓯᒪᓚᐅᖅᐳᖅ ᐅᖃᐅᑎᓯᒪᓪᓗᒋᓪᓗ: “ᓇᓪᓕᐊᑦ ᑕᕝᕗᖓ ᐃᑎᖅᑎᓚᐅᖅᑕᒪ ᐃᓚᖓᓐᓂᒃ ᕿᒪᒃᓯᓗᓂ ᐊᓐᓁᔭᐅᔪᖃᖅᐸᑦ ᑖᓐᓇ ᐊᓐᓁᔪᖅ ᐃᓅᓯᕐᖕᒥᓂᒃ ᐊᑭᓖᓂᐊᖅᐳᖅ!”
25ᔨᕼᐆᓕ ᑐᓂᕐᕈᑎᒃᓴᓂᒃ ᐆᑕᒃᓴᓂᒃ ᑐᓂᓯᔭᕇᕋᒥ, ᐅᓇᑕᖅᑐᒃᓴᓄᑦ ᐊᖓᔪᖅᑳᖏᓐᓄᓪᓗ ᐅᖃᖅᐳᖅ, “ᐃᑎᖅᓗᓯ ᑐᖁᕋᖅᑍᓐᓇᕆᓕᖅᓯᒋᒃ; ᓇᓪᓕᐊᓐᓂᒡᓘᓐᓃᑦ ᐊᓂᔪᖃᖅᑍᓕᓕ!” ᑖᒃᑯᐊ ᐃᑎᕋᒥᒃ ᓴᕕᒡᔪᐊᒧᑦ ᑐᖁᕋᖅᐰᑦ; ᑎᒥᖏᓪᓗ ᓯᓚᒧᑦ ᐊᓂᑕᐅᕗᑦ. ᑕᕝᕙ ᐃᒡᓗᒐᓴᖕᓄᑦ ᐰᓕᒧᑦ ᑐᒃᓯᐊᖅᕕᐅᕙᒃᑐᓄᐊᖅᐳᑦ, 
26ᒎᑎᓐᖑᐊᕆᔭᐅᔪᓪᓗ ᓇᐸᔪᑦ ᓴᓇᓯᒪᔪᑦ ᑕᕝᕙᓃᑦᑐᑦ ᐰᓕᐅᑉ ᐃᒡᓗᖁᑎᖏᓐᓂᑦ ᐊᓂᑎᑉᐰᑦ, ᐃᑯᐊᓪᓚᒡᓗᒋᓪᓗ. 
27ᐰᓕᓐᖑᐊᓪᓗ ᓇᐸᔪᑦ ᓯᖁᑦᑎᖅᐰᑦ, ᑐᒃᓯᐊᖅᕕᖏᓪᓗ ᓯᖁᑦᑎᖅᓗᒋᑦ, ᐃᓂᒋᔭᖏᓪᓗ ᐊᓇᕆᐊᖅᑐᖅᕕᓐᖑᖅᑎᑕᐅᓚᐅᖅᐳᑦ ᐅᓪᓗᒥᒧᑦ ᑎᑭᓪᓗᒍ.
28ᑍᒫᒃ ᑕᕝᕙ ᔨᕼᐆᑉ ᐰᓕᒧᑦ ᑐᒃᓯᐊᖅᐸᒃᑐᑦ ᓄᖑᑕᐅᑎᓚᐅᖅᐰᑦ ᐄᓴᕅᓕᒥ. 
29ᔨᕼᐆᓕ ᔨᕈᐳᐊᒻ ᓂᐹᑦ ᐃᕐᖕᓂᖓᑕ ᐊᔪᖅᑐᓕᑦᔪᑎᒋᕙᓚᐅᖅᑕᖏᓐᓂᒃ ᕿᒤᓚᐅᓐᖏᓚᖅ, ᐄᓴᕅᓕᒥᐅᓪᓗ ᐊᔪᖅᑐᓕᑎᓚᐅᖅᐰᑦ ᑐᒃᓯᐊᕐᖕᓂᖃᖅᑎᓚᐅᕐᖕᒪᒋᑦ ᐃᒻᒧᒃᓯᐅᒐᓐᖑᐊᕐᖕᒧᑦ ᒎᓗᒧᑦ. ᑕᒪᓐᓇ ᓄᖅᑲᖅᑎᓚᐅᖏᒻᒪᒍ ᐱᑎᓕᒥ ᑖᓐᒥᓗ. 
30ᔨᕼᐆ ᐊᑕᓂᐅᑉ ᐅᖃᐅᑎᓚᐅᖅᐹ, “ᐱᓇᓱᐊᑦᓯᐊᓚᐅᕋᕕᑦ ᐊᑲᐅᒋᔭᕋ ᒪᓕᒡᓗᒍ ᓵᓐᓂ ᐂᕼᐊᑉ ᐃᓚᒋᔭᖏᑦ ᐱᓪᓗᒋᑦ ᐱᓂᐊᕈᒪᔭᒃᑲᓗ ᐱᓇᓱᐊᓚᐅᕋᕕᒋᑦ, ᑭᖑᕚᑎᑦ ᐄᓴᕅᓕᒥ ᐊᐅᓚᑦᓯᔪᒫᖅᐳᑦ ᑭᖑᕚᕕᑦ ᓯᑕᒤᖏᑦ ᑎᑭᓪᓗᒋᑦ.” 
31ᑭᓯᐊᓂᓕ ᔨᕼᐆ ᐆᒻᒪᑎᓕᒫᒥᓄᑦ ᐊᑕᓂᕐᖕᒧᑦ ᐊᖏᖅᓯᒪᓂᖃᓚᐅᓐᖏᓚᖅ ᖃᕿᐊᓕᕈᑎᖃᓚᐅᖏᓐᓇᒥ ᔨᕈᐳᐊᒻ ᐊᔪᖅᑐᓕᑦᔪᑎᒋᓚᐅᖅᑕᖏᓐᓂᑦ, ᐄᓴᕅᓕᒥᐅᓪᓗ ᐊᑦᔨᖏᓐᓂᒃ ᐊᔪᖅᑐᓕᑎᓕᓚᐅᕆᕔᑦ.
32ᑍᑦᓱᒪᓂ ᐊᑕᓂᐅᑉ ᐄᓴᕅᓕᒥᐅᑦ ᓄᖑᐸᓪᓕᐊᑎᓚᐅᖅᐰᑦ, ᕼᐊᔧᐅᓕ ᐄᓴᕅᓕᒥᐅᓂᒃ ᓵᓚᖃᓚᐅᕐᖕᒪᑦ ᓄᓇᓕᖁᑎᖏᓐᓂᒃ ᐊᕕᒃᑐᖅᓯᒪᐅᖅᑐᓂᒃ. 
33ᔪᐊᕐᑕᓂᐅᑉ ᓯᕿᓐᓂᓕᖅᕕᐊᑕ ᓇᓛᓃᑦᑐᑦ ᒋᓕᐊᒥᐅᓕᒫᑦ ᒑᑎᐅᓪᓗ ᑭᖑᕚᖏᑕ ᓄᓇᖏᑕ ᐃᓗᐊᓃᑦᑐᑦ ᕉᐱᓂᒥᐅᑦ ᒫᓇᓯᒥᐅᓪᓗ ᐊᕈᐃᕆᒥᑦ ᐋᕐᓄᓂᒥᐅᓄᑦ ᒋᓕᐊᑎᒥᑦ ᐹᓴᓂᒧᑦ. 
34ᔨᕼᐆᓕ ᐊᐅᓚᑦᓯᓪᓗᓂ ᐱᓂᐊᕐᖕᓂᕆᖃᑦᑕᖅᓯᒪᔭᖏᑦ ᐊᓯᖏᓪᓗ ᐱᔭᕇᖅᓯᒪᔭᖏᓪᓗ ᑎᑎᕋᖅᓯᒪᕗᑦ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖏᑦᑕ ᑎᑎᕋᖅᑕᐅᓯᒪᕕᖏᓐᓂ. 
35ᔨᕼᐆ ᑐᖁᓚᐅᖅᐳᖅ ᐃᓗᕕᖅᑕᐅᓪᓗᓂᓗ ᓴᒥᐊᕆᐊᒥ. ᐊᖓᔪᖅᑳᖅᔪᐊᖑᓂᖓᓗ ᑭᖑᕝᕕᖅᑕᐅᓚᐅᖅᐳᖅ ᐃᕐᖕᓂᖓᓄᑦ ᔨᕼᐅᐊᕼᐊᔨᒧᑦ. 
36ᔨᕼᐆ ᓴᒥᐊᕆᐊᕐᖕᒥᐅᓄᑦ ᐊᖓᔪᖅᑳᖅᔪᐊᕆᔭᐅᓚᐅᖅᐳᖅ ᐊᕐᕌᒍᓂᒃ 28-ᓂᒃ.
