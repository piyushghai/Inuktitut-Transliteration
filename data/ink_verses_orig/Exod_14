1ᐊᑕᓂᖅᓗ ᐅᖃᖅᐳᖅ ᒨᓯᓯᒧᑦ, 
2“ᐄᓴᕅᓕᒥᐅᑦ ᐅᖃᐅᑎᒃᑭᑦ ᐅᑎᖅᓗᑎᒃ ᓯᓂᒃᑕᖁᓗᒋᑦ ᐰ-ᕼᐊᕼᐃᕋᑎᒥ, ᓄᓇᐅᑉ ᒥᒡᑐᓕᐅᑉ ᐃᒪᐅᓪᓗ ᐊᐅᐸᓗᒃᑕᒥᒃ ᐊᑎᓕᐅᑉ ᐊᑯᓐᓂᖓᓃᑦᑐᒥ, ᐰᓕ-ᔨᐸᓂᐅᑉ ᖃᓂᒋᔭᖓᓃᑦᑐᒧᑦ. 
3ᐊᖓᔪᖅᑳᖅᔪᐊᖅ ᐃᓱᒪᓕᕐᖕᓂᐊᕐᖕᒪᑦ ᐄᓴᕅᓕᒥᐅᓂᒃ ᐊᕙᒻᒧᒃᑕᕋᓱᒋᒃᓕᓕᖅᓗᓂ ᓄᓇᒧᑦ ᓯᐅᕅᓐᓈᓗᖕᒧᑦ ᐊᖅᑯᑍᒍᑎᔭᐅᓯᒪᓂᕐᖕᒧᑦ. 
4ᐱᔭᕐᖕᓂᕈᓐᓃᖅᑎᓐᓂᐊᕋᒃᑯ, ᐃᓕᑦᓯᓐᓂᒡᓗ ᒪᓕᒃᓴᕐᖕᓂᐊᖅᐳᖅ, ᓵᓚᖃᕐᖕᓂᕋᓗ ᐊᖓᔪᖅᑳᖅᔪᐊᒥᒃ ᐅᓇᑕᖅᑐᒃᓴᖁᑎᖏᓐᓂᒡᓗ ᐅᐱᒋᔭᐅᑦᔪᑎᒋᓂᐊᖅᐸᕋ, ᑕᕝᕙ ᐃᑦᔨᑉᑎᒥᐅᑦ ᖃᐅᔨᓂᐊᖅᐳᑦ ᐊᑕᓂᐅᓂᓐᓂᒃ.” ᐄᓴᕅᓕᒥᐅᓪᓗ ᐱᖁᔭᐅᓂᑎᒃ ᒪᓕᒡᓗᒍ ᐱᓂᐊᓚᐅᖅᐳᑦ.
5ᐃᑦᔨᑉᑎᒥᐅᓪᓕ ᐊᖓᔪᖅᑳᖅᔪᐊᖓ ᐅᖃᐅᑎᔭᐅᒐᒥ ᐄᓴᕅᓕᒥᐅᑦ ᕿᒫᓂᕋᖅᑕᐅᑎᓪᓗᒋᑦ, ᐊᖓᔪᖅᑳᖅᑯᑎᓂᓗ ᐃᓱᒪᒋᖅᑲᐅᔭᑎᒃ ᓴᖑᑎᒃᑭᕔᑦ ᐅᖃᓕᖅᓗᑎᒡᓗ, “ᖃᓄᖅ ᐱᓕᖅᐱᑖ, ᐄᓴᕅᓕᒥᐅᑦ ᕿᒫᔪᓐᓇᖅᓯᑎᓐᓂᖅᐸᕗᑦ ᓯᐊᓛᕆᔪᓐᓃᖅᓗᑎᒍᓗ.” 
6ᐊᖓᔪᖅᑳᖅᔪᐊᓪᓕ ᐅᓇᑕᕆᐊᖅᓗᓂ ᐊᑐᖅᐸᒃᑕᓂ ᕿᒧᒃᓯᐅᑦ ᐊᒃᓴᓗᐊᓕᒃ ᐅᓇᑕᖅᑐᒃᓴᖁᑎᓂᓗ ᐊᑐᐃᓐᓇᕈᖅᑎᖅᐰᑦ. 
7ᐊᐅᓪᓚᖅᐳᓪᓗ ᕿᒧᒃᓯᐅᑎᓕᒫᓂ ᐊᑐᖅᓗᓂᒋᑦ ᕿᒧᒃᓯᐅᑎᓪᓗ 600-ᑦ ᕿᒧᒃᓯᐅᑎᑦᓯᐊᕙᐅᓂᖅᐹᑦ ᐃᑦᔨᑉᑎᒥ ᐱᖃᓯᐅᑎᓪᓗᓂᒋᑦ ᐊᖓᔪᖅᑳᖁᑎᖏᓐᓄᑦ ᐊᐅᓚᑕᐅᓪᓗᑎᒃ. 
8ᐊᑕᓂᐅᓪᓗ ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓ ᐱᔭᕐᖕᓂᕈᓐᓃᖅᑎᓚᐅᕐᖕᒪᒍ, ᐄᓴᕅᓕᒥᐅᑦ ᒪᓕᒃᓴᖅᐰᑦ, ᑖᒃᑯᐊ ᖁᕕᐊᓱᒡᓗᑎᒃ ᐃᖏᕐᕋᓕᓚᐅᖅᑑᒐᓗᐊᑦ. 
9ᐃᑦᔨᑉᑎᒥᐅᓪᓕ ᐅᓇᑕᖅᑐᒃᓴᖁᑎᖏᑦ ᕿᒻᒥᖅᔪᐊᒥᖕᓄᑦ ᕿᒧᒃᓯᐅᑎᓄᓪᓗ ᐊᒃᓴᓗᐊᓕᖕᓄᑦ ᒪᓕᒃᑲᒥᒃ ᐊᓐᖑᑎᓕᖅᐳᑦ ᐄᓴᕅᓕᒥᐅᑦ ᑕᖕᒫᖅᓯᒪᕕᒋᔭᖓᓐᓂ ᐃᒪᐅᑉ ᐊᐅᐸᓗᒃᑕᐅᑉ ᓴᓂᐊᓂ ᐰ-ᕼᐊᕼᐃᕋᑎᐅᑉ ᐰᓕ-ᔨᐸᓂᐅᑉ ᖃᓂᒋᔭᖓᓂ.
10ᐄᓴᕅᓕᒥᐅᓪᓕ ᑕᑯᓕᕋᒥᒃ ᐊᖓᔪᖅᑳᖅᔪᐊᒥᒃ ᐅᓇᑕᖅᑐᒃᓴᖁᑎᖏᓐᓂᒡᓗ ᐅᓇᑕᕆᐊᓕᖅᑐᓂᒃ, ᐃᑦᔨᑉᑎᒥᐅᑦ ᒪᓕᓕᕐᖕᒪᑕ; ᑕᕝᕙ ᑲᑉᐱᐊᓱᕕᒡᔪᐊᓕᖅᐳᑦ ᐊᑕᓂᕐᖕᒧᓪᓗ ᐃᓗᖏᖅᑐᖅᓗᑎᒃ ᓂᓪᓕᐊᓕᖅᐳᑦ ᐃᑲᔪᖅᑕᐅᔪᒪᓪᓗᑎᒃ. 
11ᒨᓯᓯᒧᓪᓗ ᐅᖃᖅᓗᑎᒃ, “ᐃᑦᔨᑉᑎᒥᐅᑦ ᓄᓇᖓᓐᓂ ᐃᓗᕕᖅᓯᕕᒃᓴᖃᖏᓐᓂᖓᓄᑦ ᒪᐅᖓ ᐃᓄᖃᖏᑦᑐᓕᐊᕈᑎᕕᑎᒎᑦ ᑐᖁᑕᐅᔭᖅᑐᖁᓪᓗᑖ? ᑕᒪᐅᓐᖓᐅᑦᔨᓚᐅᕐᖕᓂᕐᖕᓄᑦ ᑕᑯᒋᑦ ᐃᒤᑦᑑᒦᓕᖅᐳᒍᑦ! 
12ᐅᖃᐅᑦᔨᓚᐅᓐᖏᓚᒎᑦ ᐃᓕᖕᓂᒃ ᐊᐅᓪᓚᓚᐅᖅᑳᕋᑕ ᓱᓕ ᐃᑦᔨᑉᑎᒥᑦ ᐃᒤᑦᑐᒧᑦ ᑎᑭᑐᐃᓐᓇᕆᐊᖃᕐᖕᓂᕋᖅᓗᑖ? ᐃᓕᖕᓄᑦ ᑲᒪᒋᔭᐅᔪᒪᓇᑕ ᐅᖃᓚᐅᕋᓗᐊᖅᐳᒍᑦ ᐃᑦᔨᑉᑎᒥᐅᓄᑦ ᓯᐊᓛᕆᔭᐅᖏᓐᓇᖔᕈᒪᓪᓗᑕ. ᓯᐊᓛᕆᔭᐅᒐᓗᐊᖅᓗᑕ ᐱᐅᓂᖅᓴᐅᓚᐅᕐᖕᒪᑦ ᑍᑲᓂ, ᒫᓂ ᐃᓄᖃᖏᑦᑐᒥ ᑐᖁᑐᐃᓐᓇᕋᔭᕐᖕᓂᑦᑎᓐᓂᑦ.”
13ᒨᓯᓯᐅᑉ ᑭᐅᕔᑦ, “ᑲᑉᐱᐊᓱᖏᓪᓗᓯ ᓱᕐᕋᒃᑍᓕᒋᑦᓯ ᑕᑯᓂᐊᖅᐳᓯ ᐊᑕᓂᐅᑉ ᓴᐳᑦᔨᓂᖓᓂᒃ ᐃᓕᑦᓯᓐᓂᒃ ᐅᓪᓗᒥ. ᑖᒃᑯᐊ ᐃᑦᔨᑉᑎᒥᐅᑦ ᑕᑯᒃᑲᓐᓂᕈᓐᓇᕐᖕᓂᐊᓐᖏᓚᓯ. 
14ᐊᑕᓂᐅᑉ ᐅᓇᑕᖔᕐᖕᓂᐊᕐᖕᒪᒋᑦ ᐊᑭᕋᓯ, ᐃᓕᑦᓯᓕ ᓱᓇᒥᒃ ᐱᓇᓱᐊᕆᐊᖃᓐᖏᓚᓯᓘᓐᓃᑦ.”
15ᐊᑕᓂᖅᓗ ᒨᓯᓯᒧᑦ ᐅᖃᖅᐳᖅ, “ᓱᖕᒪᑦ ᐃᓗᖏᖅᑐᖅᓗᓯ ᕿᓄᕕᓰ ᐃᑲᔪᖅᑕᐅᔪᒪᓪᓗᓯ? ᐄᓴᕅᓕᒥᐅᑦ ᓯᕗᒧᑦ ᐃᖏᕐᕋᖁᓕᒃᑭᑦ. 
16ᐊᔭᐅᑉᐱᐊᑦ ᐃᓴᐅᑎᒍᒃ ᐃᒪᐅᑉ ᖁᓛᓄᑦ ᓄᖅᑲᖓᑎᓪᓗᒍᓗ. ᐃᒪᖅ ᑕᕝᕙ ᐊᕕᖕᓂᐊᖅᐳᖅ, ᐄᓴᕅᓕᒥᐅᓪᓗ ᐃᒪᐅᖅᑲᐅᔪᒃᑰᕈᓐᓇᕐᖕᓂᐊᖅᐳᑦ ᐸᓂᑦᓯᐊᖅᑐᒃᑯᑦ. 
17ᐃᑦᔨᑉᑎᒥᐅᓪᓗ ᐆᒻᒪᑎᖏᑦ ᓯᑎᔫᑎᓐᓂᐊᖅᐸᒃᑲ ᒪᓕᒃᓴᕐᖕᓂᐊᖅᐳᓪᓗ ᑖᒃᑯᓂᖓ. ᐅᐱᒋᔭᐅᑦᔪᑎᑖᕐᖕᓂᐊᖅᐳᖓᓗ ᓵᓚᖃᕐᖕᓂᓐᓂᒃ ᐊᖓᔪᖅᑳᖅᔪᐊᒥᒃ, ᐅᓇᑕᖅᑐᒃᓴᖁᑎᖏᓐᓂᒡᓗ, ᕿᒧᒃᓯᐅᑎᖁᑎᖏᓐᓃᑦᑐᓕᒫᓂᒃ. 
18ᐃᑦᔨᑉᑎᒥᐅᓪᓗ ᓵᓚᒋᒍᒃᑭᑦ ᖃᐅᔨᓂᐊᖅᐳᑦ ᐊᑕᓂᐅᓂᓐᓂᒃ.”
19ᒎᑎᐅᓪᓗ ᐂᖏᓕᖓ ᐄᓴᕅᓕᒥᐅᑦ ᐅᓇᑕᖅᑐᒃᓴᖁᑎᖏᑕ ᓯᕗᓂᖓᓃᑉᐸᒃᑐᖅ ᓅᑉᐳᖅ ᑭᖑᓂᖔᖓᓄᐊᖅᓗᓂ, ᓄᕗᔭᓗ ᖁᒻᒧᑦ ᑕᑭᑦᑐᑯᑖᒃ ᓅᒃᑭᕗᖅ, 
20ᓄᖅᑲᖅᓗᓂᓗ ᐄᓴᕅᓕᒥᐅᑦ ᐃᑦᔨᑉᑎᒥᐅᓪᓗ ᐊᑯᓐᓂᖓᓄᑦ, ᑖᓐᓇᓗ ᓄᕗᔮᓗᒃ ᑖᖅᓯᐅᖅᑎᑦᓯᓕᖅᐳᖅ ᐃᑦᔨᑉᑎᒥᐅᓂᒃ, ᐄᓴᕅᓕᒥᐅᓪᓕ ᖃᐅᒪᔪᖅᓯᐅᖅᑎᑉᐰᑦ, ᑍᒤᓐᓂᖓᓄᓪᓗ ᐅᓇᑕᕐᖕᓂᐊᖅᑑᒐᓗᐊᑦ ᑲᑎᔪᓐᓇᓐᖏᑎᑕᐅᓕᖅᐳᑦ ᐅᓐᓄᐊᓕᒫᖅ.
21ᒨᓯᓯᐅᓪᓗ ᑕᓕᓂ ᐃᓵᒃᐹ ᐃᒪᕐᖕᒧᑦ, ᐊᑕᓂᐅᓪᓗ ᐃᒪᖅ ᐅᑎᕆᐊᖅᑎᑉᐹ ᐊᓄᕆᐊᓗᖕᒧᑦ ᓯᕿᓂᐅᑉ ᓄᐃᕕᐊᓂᓐᖔᖅᑐᒥᑦ, ᐅᓐᓄᐊᓕᒫᖅ ᐊᓄᕌᖅᑐᐊᓘᖕᒪᑦ ᐃᒪᖅ ᐊᕕᒃᐳᖅ ᑕᒪᓐᓇᓗ ᓄᓇ ᐸᓂᑦᓯᐊᖅᑑᓕᖅᓗᓂ. 
22ᐄᓴᕅᓕᒥᐅᑦ ᐃᒪᐅᖅᑲᐅᔫᒐᓗᐊᒃᑯᑦ ᐃᑳᓕᖅᐳᑦ ᓴᓗᐊᖓᑦᓯᐊᖅᑐᒃᑰᖅᓗᑎᒃ. ᐃᒫᓗᒡᓗ ᐊᑭᓐᓇᓕᐅᑎᓯᒪᕗᖅ ᐊᕙᑖᑦᑎᒍᑦ ᐃᒡᓗᒃᑐᑦ. 
23ᐃᑦᔨᑉᑎᒥᐅᓪᓗ ᒪᓕᒃᓴᖅᐳᑦ ᐃᒪᐅᖅᑲᐅᔫᒐᓗᐊᒃᑯᑦ ᕿᒻᒥᖅᔪᐊᑎᒃ ᕿᒧᒃᓯᐅᑎᑎᒡᓗ ᐊᒃᓴᓗᐊᓖᑦ ᑕᒪᒃᑭᖅᓗᒋᑦ. 
24ᐅᓪᓗᖅᑖᖅᐸᓪᓕᐊᓕᖅᑎᓪᓗᒍᓗ ᐊᑕᓂᐅᑉ ᐃᑦᔨᑉᑎᒥᐅᑦ ᐅᓇᑕᖅᑐᒃᓴᖁᑎᖏᑦ ᑕᐅᑐᒃᐰᑦ ᓄᕗᔮᓗᖕᒥᑦ ᐃᑯᐊᓚᔪᒥᑦ ᐅᐃᒻᒪᒃᑎᑉᐰᓪᓗ. 
25ᕿᒧᒃᓯᐅᑎᖏᑕᓗ ᐊᒃᓴᓗᐊᖏᑦ ᐊᔪᖅᓯᑦᑕᖅᑎᓕᖅᐰᑦ ᐃᖏᕐᕋᑦᓯᐊᕈᓐᓃᕈᑎᒋᓪᓗᓂᑦᔪᒃ. ᐃᑦᔨᑉᑎᒥᐅᓪᓗ ᐅᖃᖅᐳᑦ, “ᐊᑕᓂᐅᑉ ᐄᓴᕅᓕᒥᐅᑦ ᐅᓇᑕᐅᑎᓕᖅᐰᑦ ᐅᕙᑦᑎᓐᓂᒃ, ᐊᑏ ᕿᒫᖔᓕᖅᑕ ᑕᒫᓐᖓᑦ.”
26ᐊᑕᓂᖅᓗ ᒨᓯᓯᒧᑦ ᐅᖃᖅᐳᖅ, “ᑕᓖᑦ ᐃᓵᒍᒃ ᐃᒪᐅᑉ ᖁᓛᓄᑦ, ᑕᕝᕙ ᐃᑦᔨᑉᑎᒥᐅᑦ ᕿᒧᒃᓯᐅᑎᖏᓪᓗ ᐅᑎᕆᐊᖅᕕᐅᓂᐊᖅᐳᑦ ᐃᒫᓄᑦ.” 
27ᐊᓱᐃᓛᒃ ᒨᓯᓯᐅᑉ ᑕᓕᓂ ᐃᓵᒃᐹ ᐃᒪᐅᑉ ᖁᓛᓄᑦ, ᖃᐅᒻᒪᓕᖅᑎᓪᓗᒍᓗ ᐃᒪᖅ ᐅᑎᖅᐳᖅ ᐃᓕᖅᑯᓯᕆᕙᒃᑕᒥᑐᑦ. ᐃᑦᔨᑉᑎᒥᐅᓪᓗ ᕿᒫᓇᓱᒃᑲᓗᐊᖅᑎᓪᓗᒋᑦ ᐃᒫᓂᑦ ᐊᑕᓂᐅᑉ ᐃᒫᓄᑦ ᐱᔭᐅᒃᑲᖅᐰᑦ. 
28ᐃᒫᓗᒃ ᐅᑎᕆᐊᕐᖕᒪᑦ ᐃᑦᔨᑉᑎᒥᐅᑦ ᐅᓇᑕᖅᑐᒃᓴᖁᑎᖏᑦ ᕿᒧᒃᓯᐅᑎᓕᒫᑦᓯᐊᖏᓪᓗ ᐄᓴᕅᓕᒥᐅᓂᒃ ᒪᓕᒃᑐᕕᓃᑦ ᐃᒫᓄᑦ ᐅᓕᒃᑕᐅᕗᑦ ᐊᑕᐅᓯᕐᖕᒥᒡᓘᓐᓃᑦ ᐊᒥᐊᒃᑯᓇᑎᒃ. 
29ᐄᓴᕅᓕᒥᐅᓪᓕ ᐱᓱᒃᐳᑦ ᓄᓇᒃᑯᑦ ᓴᓗᐊᒪᑦᓯᐊᖅᑐᒃᑯᑦ ᐃᒪᐅᑉ ᐃᓚᕕᓂᕋᓗᐊᖓᒍᑦ. ᐃᒫᓗᒡᓗ ᐊᑭᓐᓇᓕᐅᑎᓯᒪᓚᐅᖅᐳᖅ ᐃᒡᓗᒃᑐᑦ ᐊᕙᑖᓐᓂ.
30ᐅᓪᓗᒥ ᑍᑦᓱᒪᓂ ᐊᑕᓂᐅᑉ ᐄᓴᕅᓕᒥᐅᑦ ᐱᐅᓕᓚᐅᖅᐰᑦ ᐃᑦᔨᑉᑎᒥᐅᓂᑦ. ᐄᓴᕅᓕᒥᐅᓪᓗ ᐃᑦᔨᑉᑎᒥᐅᕕᓂᕐᖕᓂᒃ ᑐᖁᖓᓕᖅᑐᓂᒃ ᑕᑯᕗᑦ ᐃᒪᐅᑉ ᓯᓈᓂ. 
31ᐄᓴᕅᓕᒥᐅᓪᓗ ᑕᑯᒐᒥᒃ ᐊᑕᓂᐅᑉ ᐱᔪᓐᓇᕐᖕᓂᖅᔪᐊᒥᓄᑦ ᓵᓚᖃᕐᖕᓂᖓ ᐃᑦᔨᑉᑎᒥᐅᓂᒃ, ᐊᑕᓂᖅ ᓯᕘᕋᒋᓕᖅᐹᑦ, ᐊᑕᓂᖅᓗ ᐅᒃᐱᕆᓪᓗᒍ ᐃᓅᓕᖅᐳᑦ, ᒨᓯᓯᓗᑦᑕᐅᖅ ᐊᑕᓂᐅᑉ ᐱᔨᒋᔭᖓ.
