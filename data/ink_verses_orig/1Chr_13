1ᑕᕝᕙ ᑍᕕᑎ ᐅᖃᖃᑎᖃᓚᐅᖅᐳᖅ ᐊᖓᔪᖅᑲᐅᔪᓄᑦ ᑕᐅᓴᓐᑎᓄᑦ 100-ᓄᓪᓗ, ᓯᕗᓕᖅᑎᓕᒫᓄᓪᓗ. 
2ᑍᕕᑎᓗ ᐅᖃᖅᐳᖅ ᑲᑎᒪᔪᓄᑦ ᐄᓴᕅᓕᒥᐅᓕᒫᓄᑦ, “ᐃᓕᑦᓯᓐᓄᑦ ᓈᒻᒪᒋᔭᐅᒃᐸᑦ, ᐊᑕᓂᐅᓪᓗ ᒎᑎᑦᑕ ᓈᒻᒪᒋᒃᐸᒍ, ᑎᓕᓯᓚᐅᖅᑕ ᖃᑕᓐᖑᑎᑦᑎᓐᓂᒃ ᐄᓴᕅᓕᒥᐅᓕᒫᑦ ᓄᓇᖓᓄᑦ, ᑐᓂᕐᕈᓯᖅᑎᑦᓯᔩᓪᓗ ᓕᕔᑏᓪᓗ ᐃᒡᓗᒐᓴᖕᓃᑦᑐᑦ ᓄᓇᑐᐃᓐᓇᒦᑦᑐᓪᓗ ᓂᕿᒃᓴᓕᖕᒥ ᑲᑎᖃᑕᐅᖁᓗᒋᑦ ᐅᕙᑦᑎᓐᓄᑦ; 
3ᒎᑎᑦᑕ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖁᑎᖓ ᐅᑎᖅᑎᓚᐅᖅᓚᕗᑦ; ᑲᒪᒋᔪᓐᓃᓚᐅᕋᑦᑎᒍᑦ ᓴᐅᓕ ᐃᓅᑎᓪᓗᒍ.” 
4ᑲᑎᒪᔪᓕᒫᑦ ᐊᖏᖃᑕᐅᕗᑦ ᑍᒤᑦᓱᒪᓪᓗᑎᒃ, ᑕᒪᓐᓇ ᓈᒻᒪᒋᔭᐅᓚᐅᖅᐳᖅ ᐃᓄᓕᒫᓄᑦ. 
5ᑕᕝᕙ ᑍᕕᑎᐅᑉ ᐄᓴᕅᓕᒥᐅᓕᒫᑦ ᑲᑎᑎᑉᐰᑦ ᓮᕼᐅᕆ ᐃᑦᔨᑉᑎᒥᑦ ᐱᒋᐊᖅᓗᒋᑦ ᕼᐊᒫᑎ ᐃᑎᕆᐊᖅᕕᖕᒧᑦ ᑎᑭᓪᓗᒍ, ᒎᑎᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖁᑎᖓ ᐅᑎᖅᑎᑕᐅᖁᓪᓗᒍ ᑭᕆᐊᑦ-ᔨᕆᒻᒥᑦ. 
6ᑍᕕᑎᐅᓪᓗ ᐄᓴᕅᓕᒥᐅᒫᑦ ᐹᓚᒧᐊᖃᑎᒋᕔᑦ, ᑕᕝᕗᖓ ᑭᕆᐊᑦ-ᔨᕆᒻᒧᑦ ᔫᑕᐅᑉ ᓄᓇᖓᓃᑦᑐᒧᑦ, ᑕᕝᕙᓐᖓᑦ ᒎᑎᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖁᑎᖓ ᐂᓪᓗᒍ, ᑍᔭᐅᔪᖅ ᐊᑕᓂᐅᑉ ᐊᑎᖓ ᐃᒃᓯᕙᐅᑕᖅᔪᐊᖃᖅᐳᖅ ᓯᕋᐱᐅᑉ ᖁᓛᓂ. 
7ᒎᑎᐅᓪᓗ ᐃᒃᓯᖅᕕᖁᑎᖓ ᐅᓯᕚᑦ ᐊᒃᓴᓗᐊᓕᖕᒧᑦ ᓄᑖᒧᑦ, ᐊᐱᓇᑕᐅᑉ ᐃᒡᓗᖓᓂᑦ, ᐆᔭᐅᓪᓗ ᐊᕼᐂᐅᓪᓗ ᐊᒃᓴᓗᐊᓕᒃ ᐊᐅᓚᑉᐹᒃ. 
8ᑍᕕᑎᒃᑯᑦ ᐄᓴᕅᓕᒥᐅᓕᒫᓪᓗ ᖁᕕᐊᓱᒃᑐᐊᓘᓪᓗᑎᒃ ᑖᓂᓯᓚᐅᖅᐳᑦ ᒎᑎᐅᑉ ᓵᖓᓂ ᐱᔪᓐᓇᕐᖕᓂᓕᒫᑎᒃ ᐊᑐᖅᓗᒋᑦ, ᐃᓐᖏᖅᓗᑎᒃ ᕼᐊᕐᐱᓄᑦ ᑯᑭᑦᑕᐸᐅᑎᓄᓪᓗ ᕿᓚᐅᑎᓄᑦ ᓯᕙᓂᐅᑎᓄᓪᓗ ᑎᑦᑐᓚᐅᑎᓄᓪᓗ.
9ᓮᑐᓂᐅᓪᓗ ᐃᕖᔧᕕᐊᑕ ᓇᑎᖓᓄᑦ ᑎᑭᓐᓇᒥᒃ, ᐆᔭᐅᑉ ᐊᒡᒐᒥᓄᑦ ᐃᒃᓯᖅᕕᒃ ᐊᒃᑐᖅᐹ, ᐊᖑᓴᓪᓗᐃᑦ ᐅᓂᐊᖅᑐᑦ ᐹᓪᓚᑲᓪᓚᖕᒪᑕ. 
10ᑕᕝᕙ ᐊᑕᓂᐅᑉ ᓂᓐᖓᐅᑎᕚ ᐆᔭ; ᐊᓐᓇᐅᕚᓗ ᐊᒡᒐᖏᑦ ᐊᔭᑉᐸᖕᒪᑕ ᐃᒃᓯᕕᖁᑎᖓᓄᑦ; ᑕᕝᕙᓂᓗ ᑐᒃᑯᕗᖅ ᒎᑎᑉ ᓵᖓᓂ. 
11ᑍᕕᑎᓗ ᓂᓐᖓᒃᐳᖅ ᐊᑕᓂᐅᑉ ᐱᓂᐊᕐᖕᓂᖓᓂᒃ ᐆᔭᒧᑦ; ᑖᓐᓇᓗ ᓇᔪᖅᑕᖓᑦ ᑍᔭᐅᓕᖅᐳᖅ ᐱᕆᔾ-ᐆᔭᒥᒃ ᐅᓪᓗᒥᒧᑦ ᑎᑭᓪᓗᒍ. 
12ᑍᕕᑎᓗ ᑎᒥᒃ ᑲᑉᐱᐊᓱᓕᖅᐳᖅ ᐅᓪᓗᒥ ᑕᕝᕙᓂ; ᐅᖃᖅᓗᓂᓗ, “ᖃᓄᖅᓕ ᒎᑎᐅᑉ ᐃᒃᓯᖅᕕᖁᑎᖓ ᐊᓐᖏᕐᕋᐅᑎᔪᓐᓇᖅᐸᕌ?”
13ᑍᒤᒻᒪᑦ ᑍᕕᑎᐅᑉ ᐃᒃᓯᖅᕕᒃ ᐊᖏᕐᕋᐅᑎᓚᐅᓐᖏᓛ ᑍᕕᑎᐅᑉ ᐃᒡᓗᒐᓴᖏᓐᓄᑦ, ᕿᒪᒃᐹᓕ ᐅᐱᑦ-ᐄᑕᒥᒃᑯᓐᓄᑦ ᒋᑍᑎᒥᐅᓄᑦ. 
14ᒎᑎᐅᓪᓗ ᐃᒃᓯᖅᕕᖁᑎᖓ ᐅᐱᑦ-ᐄᑕᒻᑯᑦ ᐃᒡᓗᖓᓃᓚᐅᖅᐳᖅ ᑕᖅᑭᓂᒃ ᐱᖓᓱᓂᒃ; ᐊᑕᓂᐅᓪᓗ ᐅᐱᑦ-ᐄᑕᒻᑯᑦ ᐃᒡᓗᖓᑦ ᓮᒻᒪᖅᑎᑉᐹ ᐱᖁᑎᓕᒫᖏᓪᓗ.
