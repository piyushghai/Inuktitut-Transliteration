1ᑲᑉᐱᐊᓐᓇᒦᒃ ᐱᐅᖏᑦᑐᓂᒃ ᐃᓱᒪᒃᓴᖅᓯᐅᕈᑎᖃᖅᑐᑦ, ᐱᐅᖏᑦᑐᒥᒡᓗ ᐅᐸᓗᖎᔭᐅᑎᖃᖅᑐᑦ ᐅᓐᓄᐊᒃᑯᑦ ᐃᒡᓕᕐᖕᒥᖕᓂ! ᐅᓪᓛᖓᓂᓗ ᐱᐅᖏᑦᑐᓂᒃ ᑲᔪᓯᑎᑦᓯᔪᑦ, ᑍᒤᓕᐅᖅᐳᑦ ᐱᔪᓐᓇᕐᖕᓂᕐᖕᒥᒃ ᑐᓂᓯᕕᐅᓯᒪᒐᒥᒃ. 
2ᐱᕈᖅᓰᕕᖕᓂᒃ ᐱᔪᒪᕕᒃᔪᐊᓕᕌᖓᒥᒃ ᐱᕋᔭᖕᓂᒃᑯᑦ ᐊᖅᓵᖅᓯᕙᒃᐳᑦ, ᐃᒡᓗᑖᖅᐸᒡᓗᑎᒡᓗ ᐊᖅᓵᖅᓯᓪᓗᑎᒃ. ᐅᖁᒤᒃᓴᖅᑎᑦᓯᓪᓗᑎᒡᓗ ᐊᖏᕐᕋᓕᖕᓂᒃ, ᐊᖅᓵᖅᓯᕙᒡᓗᑎᒡᓗ ᑭᖑᕐᖑᑎᔭᒃᓴᕆᔭᐅᔪᓂᒃ.
3ᑍᒤᒻᒪᑦ ᐊᑕᓂᖅ ᐅᖃᖅᐳᖅ: “ᑕᑯᒋᑦ, ᐅᖁᒤᒃᓴᕐᖕᓇᖅᑐᓂᒃ ᐋᖅᑭᒃᓱᐃᕗᖓ ᐃᓄᖕᓄᑦ ᑖᒃᑯᓄᖓ, ᐃᒻᒥᖕᓂᒡᓗ ᓴᐳᑎᔪᓐᓇᕐᖕᓂᐊᓐᖏᓚᑦ; ᐱᐅᔪᕆᓗᑎᒡᓗ ᐱᓱᖃᑦᑕᕐᖕᓂᐊᕈᓐᓁᖅᐳᑦ, ᐅᖁᒤᓐᓇᖅᑐᖅ ᑕᒪᓐᓇ ᓇᓪᓕᐅᑎᓂᐊᓕᕐᖕᒪᑦ. 
4ᑍᑲᓂ ᐅᓪᓗᒥ ᐃᓄᖕᓂᑦ ᒥᑕᐅᑎᒋᔭᐅᔪᒫᖅᐳᓯ ᐃᓐᖏᕈᓯᓕᐊᕆᔭᐅᓗᓯᓗ ᕿᒃᓵᒍᑎᓂᒃ, ᐅᒡᒍᐊᕐᖕᓇᖅᑑᔪᒫᖅᐳᖅ ᖃᓯᓕᓇᖅᑐᑎᑐᑦ ᕿᒃᓵᖕᓇᖅᓗᓂ, ᐃᒫᒃ ᐅᖃᕈᒫᖅᐳᑦ, ‘ᐊᓯᕈᖅᑕᐅᓯᒪᒻᒪᕆᒃᐳᒍᑦ! ᐊᑕᓂᐅᑉ ᐊᖅᓵᖅᓯᒪᖕᒪᑎᒍᑦ ᑭᖑᕐᖑᑎᔭᒃᓴᑦᑎᓐᓂᒃ, ᑐᓂᓪᓗᒋᓪᓗ ᐅᕙᑦᑎᓐᓂᒃ ᑎᒍᓯᓚᐅᖅᑐᓄᑦ.’”
5ᑍᒤᒻᒪᑦ ᐱᖃᑎᖃᕐᖕᓂᐊᕈᓐᓁᖅᐳᓯ ᐃᓱᒪᒃᓴᖅᓯᐅᖃᑎᒃᓴᑦᓯᓐᓂᒃ ᓄᓇᖁᑎᑦᓯ ᓇᓚᐅᑦᑖᕈᑎᒃᑯᑦ ᑎᑎᖅᓯᒪᓂᖓᑕ ᑭᒡᓕᖓ ᐱᓪᓗᒍ, ᐊᑕᓂᐅᑉ ᑲᑎᒪᔪᖁᑎᖏᓐᓂ.
6ᓇᓚᐅᑦᑍᔪᒧᑦ ᐅᖃᖅᐳᓯ, “ᑕᒪᒃᑯᓂᖓ ᐊᔪᕆᖅᑐᓐᖏᓚᐅᖅᑎᒍᑦ, ᑍᒤᒻᒪᑦ ᓇᓚᐅᑦᑍᓂᐊᕈᓐᓁᖅᐳᑦ ᐅᕙᑦᑎᓐᓄᑦ; ᓇᕐᕈᓇᖅᓯᑎᑕᐅᓂᐅᑉ ᓵᓚᒋᓂᐊᓐᖏᓛᑎᒍᑦ.” 
7ᔧᑯᒧᑦ ᑭᖑᕚᖑᔪᓯ: ᐊᑕᓂᐅᑉ ᐊᓂᕐᖕᓂᖓ ᓂᓐᖓᐅᒪᕚ? ᑕᒪᒃᑯᐊ ᐱᓂᐊᕐᖕᓂᕆᕔᑦ? ᐅᖃᐅᓯᒃᑲ ᐱᐅᔪᒥᒃ ᐱᓇᓱᐊᖅᑎᑦᓯᓐᖏᓛᑦ ᐃᓅᑦᓯᐊᖅᑐᓅᑦ? 
8ᒫᓐᓇᑯᓪᓕ ᐃᓄᖁᑎᒃᑲ ᐊᑭᕋᖅᑎᑐᑦ ᐱᓇᓱᐊᓕᖅᐳᑦ, ᐅᓕᒡᔪᐊᖏᓐᓂᒃ ᐊᓐᓄᕌᖏᓐᓂᒡᓗ ᐊᖅᓵᖅᓯᖕᒪᑕ, ᐃᓕᑦᓯᓐᓂᒃ ᐃᓱᒪᔮᕈᑎᖃᕋᑎᒃ ᐊᖅᑯᓵᖅᑐᑦ, ᐊᖑᑎᑎᑐᑦ ᐅᑎᕋᑖᖅᑐᑎᑐᑦ ᐅᓇᑕᕐᖕᓂᕐᖕᒥᑦ. 
9ᐃᓄᖁᑎᒃᑲ ᐊᕐᖕᓁᑦ ᐊᓂᑎᓚᐅᖅᐸᓯ ᐊᖏᕐᕋᖏᓐᓂᑦ; ᐊᖏᕐᕋᖅᓯᒪᑦᓯᐊᖅᑐᑦ ᖁᕕᐊᓱᒃᓗᑎᒃ; ᕿᑐᕐᖓᖏᓐᓃᑦᑐᖅᓗ ᐱᓐᓇᕐᖕᓇᕐᖕᓂᕋ ᐲᖅᓯᒪᕙᓯ ᐃᓱᖃᖏᑦᑐᒧᑦ. 
10ᒪᑭᓪᓗᑎᑦ ᐊᐅᓪᓚᓕᕆᑦ, ᑖᓐᓇ ᑕᕾᖅᓯᖅᕕᒋᖏᓐᓇᕕᐅᒃ; ᓱᕈᖅᑎᖅᑕᐅᓯᒪᓕᕐᖕᒪᑦ ᐊᓯᕈᖅᑕᐅᓪᓗᓂᓗ, ᓯᖁᒥᑕᐅᓪᓚᕆᖕᓂᐊᖅᐳᖅ ᐋᖅᑭᒍᓐᓁᓪᓕᓗᓂ.
11ᐃᓄᒃ ᓴᒡᓗᑐᔪᖅ ᓴᒡᓗᓗᓂ ᐅᖃᖅᐸᑦ ᐃᒫᒃ, “ᓇᓚᐅᑦᑍᓂᐊᖅᐳᖓ ᐃᓕᑦᓯᓐᓄᑦ ᕔᓂᖃᑦᓯᐊᕐᖕᓂᐊᖅᐳᓯ ᐃᒥᐊᓗᖃᖅᓗᓯᓗ ᓴᓐᖏᔪᒥᒃ,” ᑍᒤᑦᑐᒥᒃ ᐊᔪᕆᖅᑐᐃᔨᖃᕈᒪᕗᓯ ᐃᓄᖕᓄᑦ. 
12ᓱᓕᑦᓯᐊᖅᓗᖓ ᑲᑎᖅᓱᕈᒫᖅᐸᑦᓯ, ᔧᑯᒧᑦ ᑭᖑᕚᖑᔪᓯ; ᑲᑎᖅᓱᕈᒫᖅᐸᒃᑲ ᐄᓴᕅᓕᒥ ᐊᒥᐊᒃᑰᔪᑦ; ᓰᐱᑎᑐᑦ ᓰᐱᒃᑯᕕᖕᒧᑦ ᑲᑎᖅᓱᖅᑕᐅᔪᑎᑐᑦ, ᓰᐱᑎᑐᓪᓗ ᓂᕿᒃᓴᓕᖕᒦᑦᑐᑎᑐᑦ; ᑐᓴᒡᒐᕕᒃᓴᐅᓛᓐᖏᓚᖅᓗ ᐃᓄᒋᐊᓗᐊᒧᑦ. 
13ᐅᒃᑯᐃᖅᓯᔫᑉ ᐊᐅᓪᓚᐅᑎᓂᐊᖅᐰᑦ ᑎᒍᔭᐅᓯᒪᕕᖏᓐᓂᑦ; ᐊᐅᓪᓚᖅᓗᑎᒡᓗ ᐃᒡᓗᒐᓮᑦ ᐃᑎᖅᑕᖅᕕᐊᒍᑦ ᐊᓂᓗᑎᒃ. ᐊᖓᔪᖅᑳᖅᔪᐊᖓᑦᑕ ᐊᑕᓂᐅᑉ, ᑕᓯᐅᕐᖕᓂᐊᕐᖕᒪᒋᑦ.
