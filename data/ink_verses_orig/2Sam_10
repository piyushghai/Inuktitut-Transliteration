1ᑕᒪᑐᒪ ᑭᖑᓂᖓᒍᑦ ᐊᖓᔪᖅᑳᖅᔪᐊᖅ ᓇᕼᐊᓴ ᐊᒧᓁᑎᒥᐅᑕᖅ ᑐᖁᕗᖅ, ᐃᕐᖕᓂᖓᓗ ᕼᐊᓄᓂ ᐃᓇᖐᓪᓗᓂ ᐊᖓᔪᖅᑳᖅᔪᐊᓐᖑᓚᐅᖅᐳᖅ. 
2ᐊᖓᔪᖅᑳᖅᔪᐊᖅᓗ ᑍᕕᑎ ᐅᖃᖅᐳᖅ, “ᐅᐱᒍᓱᖕᓂᕋ ᓇᓗᓁᕋᒃᓴᕆᕙᕋ ᕼᐊᓄᓂᒧᑦ ᓇᕼᐊᓯᐅᑉ ᐃᕐᖕᓂᖓᓄᑦ, ᐊᑖᑕᖓ ᑍᒤᓚᐅᕐᖕᒪᑦ ᐅᕙᓐᓄᑦ.” ᑕᕝᕙ ᑍᕕᑎ ᑎᓕᓯᓚᐅᖅᐳᖅ ᐅᖃᕆᐊᖅᑐᖅᑐᓂᒃ ᐃᓚᑦᓱᒍᓱᖕᓂᓂ ᓇᓗᓁᕈᒪᓪᓗᒍ ᐊᑖᑕᖓᓄᑦ.
3ᐊᒧᓁᑎᒥᐅᑦ ᐊᖓᔪᖅᑳᖁᑎᖏᑦ ᕼᐊᓄᓂᒧᑦ ᐅᖃᖅᐳᑦ ᐊᖓᔪᖅᑳᖅᔪᐊᒧᑦ, “ᑍᕕᑎᐅᑉ ᐅᖃᕆᐊᖅᑐᖅᑎᑕᖏᑦ ᐃᓚᑦᓱᒍᓲᑕᐅᕚᑦ ᐃᓕᖕᓄᑦ, ᐊᑖᑕᖕᓂᒃ ᐅᐱᒍᓱᒋᐊᖅᑐᖅᑐᕆᕕᐅᒃ? ᑎᓕᓯᓚᐅᖅᐳᖅᓕ ᐃᔨᕋᖅᑐᖅᓗᑎᒃ ᖃᐅᔨᓴᕆᐊᖁᓪᓗᒋᑦ ᐃᒡᓗᒐᓴᑦᑎᓐᓂᒃ, ᓵᓚᒋᔪᒪᓪᓗᑕ!”
4ᑕᕝᕙ ᕼᐊᓄᓂᐅᑉ ᑎᒍᔭᐅᑎᓚᐅᖅᐰᑦ ᑍᕕᑎᐅᑉ ᐅᖃᕆᐊᖅᑐᖅᑎᑕᖏᑦ, ᐅᓐᖏᔭᖅᑕᐅᑎᑉᐰᑦ ᐊᑐᓂᑦ ᐃᒡᓗᐃᓐᓇᖏᓐᓂᒃ, ᐊᓐᓄᕌᖏᓪᓗ ᓇᑲᑕᐅᑎᓪᓗᒋᑦ ᕿᑎᐊᓂᑦ ᑕᐅᓄᖓ, ᐊᐅᓪᓚᖅᑎᓪᓗᒋᓪᓗ. 
5ᑍᕕᑎᓕ ᑕᒪᑐᒥᖓ ᑐᓴᕋᒥ ᐱᓂᐊᕐᖕᓂᐅᓚᐅᖅᑐᒥᒃ, ᐅᖃᐅᑦᔭᐅᖁᕔᑦ ᑲᑎᔪᒪᓪᓗᒋᑦ, ᑲᓐᖑᓱᓗᐊᓕᓚᐅᕐᖕᒪᑕ ᐊᖏᕐᕋᕆᐊᒃᓴᖅ. ᐊᖓᔪᖅᑳᖅᔪᐊᓪᓗ ᐅᖃᐅᑎᕔᑦ, “ᔨᕆᑯᒦᖏᓐᓇᓕᕆᑦᓯ ᐅᒥᓯ ᐱᕈᖅᓯᐊᕆᓗᒋᑦ, ᑭᖑᓂᖓᒍᓪᓗ ᑕᕝᕙ ᐊᖏᕐᕋᓛᖅᐳᓯ.”
6ᐊᒧᓁᑎᒥᐅᑦ ᖃᐅᔨᓕᕋᒥᒃ ᑍᕕᑎᒧᑦ ᖁᕕᐊᒋᔭᐅᔪᓐᓃᕐᖕᓂᕐᖕᒥᖕᓂᒃ, ᑍᒤᒻᒪᑦ ᐊᑭᓖᓪᓗᑎᒃ ᑎᑭᖁᔨᓚᐅᖅᐳᑦ ᓯᕆᐊᒥᐅᑦ ᐅᓇᑕᖅᑐᒃᓴᖏᓐᓂᒃ ᐱᑦ-ᕆᕼᐊᐱᒥᑦ, ᔫᐸᒥᓪᓗ, 20,000-ᓂᒃ ᐅᓇᑕᖅᑎᓂᒃ, ᒫᑲᐅᓪᓗ ᐊᖓᔪᖅᑳᖅᔪᐊᖓᓂᑦ 1,000-ᓂᒃ, ᑑᑉᒥᓪᓗ 12,000-ᓂᒃ ᐅᓇᑕᖅᑎᓂᒃ. 
7ᑍᕕᑎᓕ ᑕᒪᑐᒥᖓ ᑐᓴᕋᒥ, ᔪᐊᐱ ᑎᓕᕚ ᐅᓇᑕᖅᑐᒃᓴᖁᑎᓕᒫᖏᓪᓗ ᐊᔪᖏᑦᑐᖅᔪᐊᑦ ᐃᓚᒋᓪᓗᒋᑦ. 
8ᐊᒧᓁᑎᒥᐅᑦ ᐊᐅᓪᓚᕋᒥᒃ ᐊᑐᐃᓐᓇᕈᓚᐅᖅᐳᑦ ᐅᓇᑕᕐᖕᓂᕐᖕᒧᑦ ᕌᐸᐅᑉ ᐃᑎᕆᐊᖅᕕᖓᓂ; ᐊᓯᖏᓪᓕ ᓯᕆᐊᒥᐅᑦ ᕅᕼᐊᐱᒥᐅᓪᓗ, ᒫᑲᒥᐅᓪᓗ, ᐃᒻᒥᒍᑦ ᐃᓂᑖᓚᐅᖅᐳᑦ ᖃᖅᑲᖃᖏᑦᑐᒥ ᓄᓇᑐᐃᓐᓇᕐᖕᒥ.
9ᔪᐊᐱᓕ ᑕᑯᒐᒥ ᐊᑭᕋᒥᓂᒃ ᐅᓇᑕᕆᐊᕋᔭᖅᑐᓂᒃ ᓯᕗᓂᖓᓂᑦ ᑐᓄᐊᓂᓪᓗ, ᓂᕈᐊᓚᐅᖅᐳᖅ ᐱᓯᑎᐅᓂᖅᐹᓂᒃ ᐄᓴᕅᓕᒥᐅᑦ ᐅᓇᑕᖅᑐᒃᓴᖁᑎᖏᓐᓂᒃ ᓵᓐᖓᓯᖁᓪᓗᒋᑦ ᓯᕆᐊᒥᐅᓂᒃ; 
10ᐊᓯᖏᓪᓕ ᐊᖓᔪᖅᑳᖃᖅᓗᑎᒃ ᓄᑲᖓᓂᒃ ᐊᐱᓮᒥᒃ, ᓵᓐᖓᓯᖁᓚᐅᖅᐰᑦ ᐊᒧᓁᑎᓂᒃ. 
11ᔪᐊᐱᓗ ᐅᖃᖅᐳᖅ, “ᖃᐅᔨᒍᕕᑦ ᓵᓚᐅᓕᖅᑎᓪᓗᖓ ᓯᕆᐊᒥᐅᓄᑦ, ᕾᓗᑎᑦ ᐃᑲᔪᕆᐊᕋᔭᖅᐳᑎᑦ; ᐊᒧᓁᑎᒥᐅᓄᓪᓗ ᓵᓚᒋᔭᐅᓕᕈᕕᑦ, ᑕᕝᕙ ᕾᓗᖓ ᐃᑲᔪᕆᐊᕐᖕᓂᐊᖅᐸᒋᑦ. 
12ᓲᖑᓂᖃᑦᓯᐊᕆᑦ ᓯᕘᕋᖏᓪᓗᑎᑦ, ᐅᓇᑕᓚᐅᖅᑕ ᐊᒃᓱᕈᖅᓗᑕ ᐃᓄᖁᑎᕗᑦ ᐱᓪᓗᒋᑦ, ᒎᑎᐅᓪᓗ ᐃᒡᓗᒐᓴᖁᑎᖏᑦ; ᐊᑕᓂᖅᓗ ᐱᔪᒪᔭᓂ ᒪᓕᒡᓗᒍ ᐱᓂᐊᓚᐅᖅᓕ.”
13ᔪᐊᐱᒃᑯᑦ ᐃᓚᖏᓪᓗ ᐅᓇᑕᕆᐊᓕᕐᖕᒪᑕ; ᓯᕆᐊᒥᐅᑦ ᕿᒪᒃᓯᓚᐅᖅᐳᑦ. 
14ᐊᒧᓁᑎᒥᐅᓪᓗ ᑕᑯᒐᒥᒃ ᓯᕆᐊᒥᐅᑦ ᕿᒫᓂᖏᓐᓂᒃ, ᑖᒃᑯᐊᑦᑕᐅᖅ ᕿᒪᒃᓯᓚᐅᕆᕗᑦ ᐊᐱᓮᒥᑦ ᐃᒡᓗᒐᓴᖕᒥᓄᐊᖅᓗᑎᒃ. ᑕᕝᕙ ᔪᐊᐱᒃᑯᑦ ᐅᓇᑕᕇᕋᒥᒃ ᐊᒧᓁᑎᒥᐅᓂᒃ, ᐅᑎᓚᐅᖅᐳᑦ ᔪᕉᓴᓚᒧᑦ.
15ᓯᕆᐊᒥᐅᓪᓕ ᖃᐅᔨᒐᒥᒃ ᓵᓚᐅᓂᕐᖕᒥᖕᓂᒃ ᐄᓴᕅᓕᒥᐅᓄᑦ, ᐅᓇᑕᖅᑐᒃᓴᖁᑎᓕᒫᒥᖕᓂᒃ ᕾᖁᔨᓚᐅᖅᐳᑦ ᑲᑎᑎᓪᓗᒋᓪᓗ. 
16ᐊᖓᔪᖅᑳᖅᔪᐊᖅ ᕼᐊᑕᑎᔨᕆ ᕾᖁᔨᓚᐅᖅᐳᖅ ᓯᕆᐊᒥᐅᓂᒃ ᐃᐅᕙᕅᑎᐅᑉ ᑰᖓᑕ ᓯᕿᓂᖓᑕ ᓄᐃᕕᐊᑕ ᓇᓛᓃᑦᑐᓂᒃ; ᕼᐃᓚᒧᐊᓚᐅᖅᐳᓪᓗ ᐊᖓᔪᖅᑳᖃᖅᓗᑎᒃ ᓲᐹᒃᒥᒃ, ᑖᓐᓇ ᐊᖓᔪᖅᑳᖑᔪᖅ ᐊᖓᔪᖅᑳᖅᔪᐊᑉ ᕼᐊᑕᑎᔨᕆᐅᑉ ᔪᐸᒥᐅᑕᐅᑉ ᐅᓇᑕᖅᑐᒃᓴᖁᑎᖏᓐᓄᑦ. 
17ᑍᕕᑎᓕ ᑕᒪᑐᒥᖓ ᑐᓴᕋᒥ, ᐄᓴᕅᓕᒥᐅᑦ ᐅᓇᑕᖅᑐᒃᓴᓕᒫᖏᑦ ᑲᑎᖁᕔᑦ, ᔪᐊᕐᑕᓂᐅᓪᓗ ᑰᖓᓂᒃ ᐃᑳᖅᐳᑦ, ᕼᐃᓚᒧᓪᓗ ᑎᑭᓪᓗᑎᒃ. ᓯᕆᐊᒥᐅᑦ ᐋᖅᑭᒃᓱᓚᐅᖅᐳᑦ ᓵᓐᖓᓯᔪᒪᓪᓗᑎᒃ ᑖᑦᓱᒥᖓ, ᐅᓇᑕᕐᖕᓂᖅᓗ ᐱᒋᐊᓚᐅᖅᐳᖅ. 
18ᓯᕆᐊᒥᐅᓪᓗ ᕿᒪᒃᓯᓚᐅᖅᐳᑦ ᐄᓴᕅᓕᒥᐅᑦ ᐅᓇᑕᖅᑐᒃᓴᖏᓐᓂᒃ; ᑍᕕᑎᒃᑯᓪᓗ ᑐᖁᑦᓯᓚᐅᖅᐳᑦ 700-ᓂᒃ ᓯᕆᐊᒥᐅᑕᓂᒃ ᕿᒧᒃᓯᐅᑎᓂᒃ ᐊᒃᓴᓗᐊᓕᖕᓃᑦᑐᓂᒃ, 40,000-ᓂᒡᓗ ᕿᒻᒥᖅᔪᐊᒦᑦᑐᓂᒃ, ᐃᑭᓕᓚᐅᖅᐹᓗ ᓲᐹᒃ ᐅᓇᑕᖅᑐᒃᓴᖏᑕ ᐊᖓᔪᖅᑳᖓ, ᑖᓐᓇᓗ ᑐᖁᓚᖅᐳᖅ ᐅᓇᑕᖅᕕᒋᔭᖓᓂ. 
19ᐊᖓᔪᖅᑳᖅᔪᐊᓪᓗ ᕼᐊᑕᑎᔨᕆᐅᑉ ᐃᓄᖁᑎᓕᒫᖏᑦ ᖃᐅᔨᓕᕋᒥᒃ ᓵᓚᐅᓂᕐᖕᒥᖕᓂᒃ ᐄᓴᕅᓕᒥᐅᓄᑦ, ᐅᓇᑕᕈᒪᔪᓐᓃᓚᐅᖅᐳᑦ ᐄᓴᕅᓕᒥᐅᓂᒃ, ᐃᒻᒥᖕᓂᒡᓗ ᑐᓂᓪᓗᑎᒃ ᐄᓴᕅᓕᓄᑦ ᑖᒃᑯᓄᖓᓗ ᐃᓄᖁᑎᑖᕆᔭᐅᓚᐅᖅᐳᑦ. ᓯᕆᐊᒥᐅᓪᓗ ᑲᑉᐱᐊᓱᓕᓚᐅᖅᐳᑦ ᐃᑲᔪᕆᐊᒃᓴᖅ ᐊᒧᓁᑎᒥᐅᓂᒃ.
