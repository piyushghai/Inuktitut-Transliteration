1ᐅᒃᑯᐊᑎᑦ ᒪᑐᐃᒃᑭᑦ ᓕᐸᓇᓃ,
2ᓂᐹᒋᑦ ᓇᐹᖅᑑᖅ ᐅᖃᐅᔭᖃᓱᐃᑦᑐᑎᑦ;
3ᑐᓵᓕᖅᓯᐅᒃ ᓂᐱ ᓂᐹᔪᖅ ᓰᐱᓕᕆᔩᑦ ᓂᐱᖓᑦ;
4ᐃᒫᒃ ᐊᑕᓂᖅ ᒎᑎᒐ ᐅᖃᖅᐳᖅ: “ᓰᐱᑦ ᑐᖁᑕᐅᕕᒃᓴᒥᖕᓄᑦ ᓇᓗᓁᑯᑦᓯᖅᓯᒪᔪᑦ ᓂᕆᑎᓐᓂᐊᑭᑦ. 
5ᓂᐅᕕᖅᑐᑦ ᑖᒃᑯᓂᖓ ᑐᖁᕅᕗᑦ ᓱᒋᐊᖅᑕᐅᓇᑎᒡᓗ. ᓂᐅᕐᕈᑎᖃᖅᑐᓪᓗ ᑖᒃᑯᓂᖓ ᐅᖃᖅᐳᑦ, ‘ᐊᑕᓂᖅ ᓂᖅᑐᖅᑕᐅᓕ; ᐊᔪᖅᓴᕈᓐᓁᕋᒪ!’ ᓇᖕᒥᓂᖅ ᓰᐱᓕᕆᔨᖏᑕ ᓴᐳᑎᓇᓱᐊᖏᓔᑦ.”
6ᐃᓄᐃᑦ ᑕᒫᓂ ᓄᓇᖃᖅᑐᑦ ᓂᑲᒋᓂᐊᕈᓁᖅᐸᒃᑲ, ᐊᑕᓂᖅ ᐅᖃᖅᐳᖅ: ᑕᒤᑕ ᓴᓂᓪᓕᖏᓐᓄᑦ ᑐᓂᔪᒪᕙᒃᑲ ᐊᖓᔪᖅᑳᖅᔪᐊᖓᓐᓄᓪᓗ: ᑖᒃᑯᓇᓐᖓᑦ ᓄᓇᖓᑦ ᐱᓕᕆᐊᖑᔪᒫᕐᖕᒪᑦ, ᑖᒃᑯᓇᖓᓪᓗ ᓴᐳᑎᓂᐊᓐᖏᓚᒃᑲ.
7ᓰᐱᑦ ᑐᖁᑕᒃᓴᐅᓂᕐᖕᒧᑦ ᓇᓗᓁᒃᑯᓯᖅᓯᒪᔪᑦ ᓂᕆᑎᑦᓱᒪᕙᒃᑲ, ᐱᓗᐊᖅᑐᒥᒃ ᓰᐱᑦ ᓇᕐᕈᓇᕐᖕᓂᖏᑦ ᐊᒡᓛᑦ. ᐊᔭᐅᑉᐱᐊᖕᓂᒃ ᒪᕐᕉᖕᓂᒃ ᑎᒍᓯᓂᐊᖅᐳᖓ; ᐂᑉᐸᖓ ᑍᓗᒍ ᐱᓐᓇᕐᖕᓇᖅᑐᒥᒃ, ᐂᐸᖓᓗ ᑍᓗᒍ ᐊᑕᐅᓯᐅᖃᑎᒌᖕᓂᕐᖕᒥᒃ; ᓰᐱᑦ ᓂᕆᑎᓚᐅᕋᒃᑭᑦ. 
8ᑕᖅᑭᒥ ᐊᑕᐅᓯᕐᖕᒥ ᓰᐱᓕᕆᔩᑦ ᐱᖓᓱᑦ ᓄᖅᑲᖅᑎᓚᐅᖅᐸᒃᑲ; ᑖᒃᑯᓇᓐᖓᑦ ᐊᑲᐅᒋᔭᐅᓚᐅᖏᓐᓇᒪ ᐅᕙᖓᓗ ᑕᖃᑦᔪᑎᓚᐅᕋᒃᑭᑦ. 
9ᐅᖃᓚᐅᖅᐳᖓ, “ᓂᕆᑎᓐᓂᐊᕈᓐᓁᖅᐸᑦᓯ, ᑐᖁᓕᖅᑐᑦ ᑐᖁᓕᖅᓕᑦ, ᐊᓯᐅᓕᖅᑐᓪᓗ ᐊᓯᐅᓕᖅᓕᑦ. ᐊᒥᐊᒃᑯᑦ ᐃᓅᖃᑎᒥᖕᓂᒃ ᓂᕿᖃᓕᖅᓕᑦ!” 
10ᐊᔭᐅᑉᐱᐊᕋᓗ ᐱᓐᓇᕐᖕᓇᖅᑐᒥᒃ ᑍᔭᐅᔪᖅ ᑎᒍᕙᕋ, ᓇᐱᓪᓗᒍᓗ, ᐊᖏᖃᑎᒌᒍᑎᒋᓯᒪᔭᕋ ᐃᓅᖃᑎᒌᒡᔪᐊᓕᒫᓄᑦ ᓯᖁᒥᑉᐸᕋ. 
11ᐅᓪᓗᒥ ᑍᑦᓱᒪᓂ ᓯᖁᒥᓚᐅᖅᐳᖅ, ᓰᐱᓂᒃ ᓂᐅᕕᖅᑐᑦ ᓂᐅᕐᕈᑎᓖᓪᓗ ᐅᕙᓐᓂᒃ ᑕᑯᔪᑦ, ᖃᐅᔨᒪᓚᐅᖅᐳᑦ ᑕᒪᓐᓇ ᐊᑕᓂᐅᑉ ᐅᖃᐅᓯᖓᓂᑦ ᐱᖕᒪᑦ. 
12ᐅᖃᐅᑎᓚᐅᖅᐸᒃᑲᓗ, “ᑕᒪᓐᓇ ᓈᒻᒪᒐᓱᒋᒍᑦᓯᐅᒃ, ᐅᕙᓐᓄᑦ ᐊᑭᓖᓕᕆᓯ; ᓈᒻᒪᒐᓱᒋᖏᒃᑯᑦᓯᐅᒡᓕ ᑮᓇᐅᔭᓯ ᐱᓯᒪᓕᖅᓯᐅᒃ.” ᑍᒤᒻᒪᑦ ᓯᐅᓪᕕᕆᓂᒃ ᑮᓇᐅᔭᓂᒃ 30-ᓂᒃ ᐊᑭᓕᓚᐅᖅᐹᖓ.
13ᐊᑕᓂᐅᑉ ᐅᖃᐅᑎᕚᖓ, “ᒪᕐᕋᕐᖕᓂᒃ ᐃᓗᓕᖁᑎᓕᐅᖅᑎᒧᑦ ᐃᒋᒃᑭᑦ.” ᑮᓇᐅᔧᑦ ᐅᕙᓐᓄᑦ ᐊᑭᓕᐅᑕᐅᔪᑦ ᑍᒫᒃ ᐊᑭᖃᕋᓱᒋᕚᖓ. ᑎᒍᓪᓗᒋᑦ ᑮᓇᐅᔧᑦ ᓯᐅᓪᕕᕆᑦ 30-ᑦ, ᐃᒋᓚᐅᖅᐸᒃᑲ ᒪᕐᕋᕐᖕᓂᒃ ᐃᓗᓕᖁᑎᓕᐅᖅᑎᒧᑦ ᐊᑕᓂᐅᑉ ᐃᒡᓗᖓᓂ. 
14ᐊᔭᐅᑉᐱᐊᕐᖕᒪᓕ ᐂᑉᐸᖓ ᓇᐱᒋᕙᕋ ᑍᔭᐅᔪᖅ ᐊᑕᐅᓯᐅᖃᑎᒌᖕᓂᕐᖕᒥᒃ, ᓇᑲᓚᐅᕆᕚᒃᑲᒃ ᔫᑕᐅᓪᓗ ᐄᓴᕅᓕᐅᓪᓗ ᖃᑕᖑᑎᒌᖕᓂᖏᒃ.
15ᑕᕝᕙ ᐊᑕᓂᐅᑉ ᐅᖃᐅᑎᕚᖓ, “ᑎᒍᓕᒃᑭᑦ ᓯᓔᑦᑑᑉ ᓰᐱᓕᕆᔨᐅᑉ ᐱᓇᓱᐊᕈᑎᖏᑦ. 
16ᒪᑭᑎᑦᓯᔪᒫᖅᐳᖓ ᓰᐱᓕᕆᔨᒥᒃ ᑕᒫᓂ ᓄᓇᒥ, ᐊᓯᐅᓯᒪᔪᓂᒃ ᑲᒪᓂᐊᖏᑦᑐᒥᒃ, ᐃᓅᓱᒃᑐᓂᒡᓗ ᕿᓂᕐᖕᓂᐊᖏᑦᑐᒥᒃ, ᐋᓐᓂᖅᓯᒪᔪᓂᒡᓗ ᐋᖅᑭᒃᓯᓇᓱᐊᖏᑦᑐᒥᒃ, ᖃᓄᐃᖏᑦᑐᓂᒡᓗ ᓂᕆᑎᑦᓯᓂᐊᖏᑦᑐᒥᒃ: ᓰᐱᓂᒡᓕ ᖁᐃᓂᔪᓂᒃ ᓂᕿᖃᕈᒫᖅᐳᖅ, ᐃᑎᒐᖏᓐᓂᒡᓗ ᐲᔧᔪᒫᖅᐳᖅ. 
17ᑲᑉᐱᐊᓐᓇᒦᒡᓕ ᑖᓐᓇ ᓰᐱᓕᕆᔨ, ᓰᐱᓂᒃ ᕿᒤᔪᖅ! ᑕᓕᖓ ᓴᕕᒡᔪᐊᒧᑦ ᐊᓇᐅᔭᐅᓕ, ᐃᔨᖓᓗ ᑕᓕᖅᐱᐊ ᑲᐱᔭᐅᓕ ᓴᕕᒡᔪᐊᕐᖕᒧᑦ! ᑕᓕᖓ ᐸᓂᖅᓕ ᓄᑭᖃᕈᓐᓁᖅᓗᓂ, ᐃᔨᖓᓗ ᑕᐅᑐᒍᓐᓁᖅᓕ!”
