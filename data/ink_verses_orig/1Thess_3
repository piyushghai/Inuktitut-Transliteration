1ᑍᒤᒻᒪᑦ ᐊᑯᓂᒍᓱᓕᕋᑦᑕ, ᕿᒪᒃᑕᐅᒐᓗᐊᕈᑦᑕ ᖃᓄᐃᒃᓴᕈᓐᓃᓚᐅᖅᐳᒍᑦ ᐅᕗᖓ ᐋᑎᓐᓯᒧᑦ, 
2ᑎᓕᓯᓚᐅᖅᐳᒍᓪᓗ ᑎᒧᑎᒥᒃ, ᖃᑕᓐᖑᑎᑦᑎᓐᓂᒃ ᐱᓇᓱᐊᖃᑎᒋᔭᕗᓪᓗ ᒎᑎᒧᑦ ᐊᔪᕆᖅᑐᐃᑎᓪᓗᑕ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᙭ᔅᑑᓯᒥᒃ, ᓲᖑᓯᑎᑕᐅᖁᓪᓗᓯ ᐅᒃᐱᕐᖕᓂᒃᑯᓪᓗ ᑲᔪᓯᓂᓯ ᐃᑲᔪᖅᑕᐅᒃᑲᓐᓂᖁᓪᓗᒍ. 
3ᓴᖑᑎᑕᐅᔪᖃᖁᓇᓯ ᐅᖁᒤᑦᑐᓄᑦ ᑕᒪᒃᑯᓄᖓ, ᓇᖕᒥᓂᖅ ᖃᐅᔨᒪᒐᑦᓯ ᐊᑭᕋᖅᑐᖅᑕᐅᓂᖅ ᑕᒪᓐᓇ ᐅᕙᑦᑎᓐᓄᑦ ᒎᑎᐅᑉ ᐱᖁᔨᓂᖓᑕ ᐃᓚᒋᖕᒪᒍ. 
4ᐃᓕᑦᓯᓐᓃᓪᓗᑕ ᓱᓕ, ᓯᕗᕐᖓᒍᑦ ᐃᓕᑦᓯᓐᓂᒃ ᐅᖃᐅᑦᔨᓚᐅᕋᑦᑕ ᐅᖁᒤᒃᓴᖅᑎᑕᐅᓛᕐᖕᓂᑦᑎᓐᓂᒃ; ᑕᒪᓐᓇᓗ ᑍᒤᓚᐅᖅᐳᖅ, ᑕᒪᑦᓯ ᖃᐅᔨᒪᕗᓯ. 
5ᑍᒤᒻᒪᑦ ᑎᒧᑎ ᑎᓕᔭᕆᐊᖃᓕᓚᐅᖅᐸᕋ ᕿᓄᐃᓵᕈᓐᓁᓕᒐᒪ ᐅᒃᐱᕐᖕᓂᑦᓯᒍᑦ ᑲᔪᓯᓂᑦᓯᓐᓂᒃ ᑐᓴᕈᒪᓪᓗᖓ, ᓵᑖᓇᓯᒧᑦ ᐆᒃᑐᖅᓗᒃᑕᐅᓂᑦᓯᓐᓄᑦ ᐱᓇᓱᐊᕐᖕᓂᕆᓯᒪᔭᕗᑦ ᑕᒪᐅᖎᓐᓈᖅᑎᑕᐅᓂᐊᕋᓱᒋᓪᓗᒍ.
6ᒫᓐᓇᓕ ᑎᒧᑎ ᐅᑎᖅᓯᒪᓕᕐᖕᒪᑦ ᐃᓕᑦᓯᓐᓂᖔᖅᓗᓂ, ᑐᓴᕈᒥᓇᖅᑐᒥᒡᓗ ᐅᓂᒃᑲᐅᑎᖕᒪᑎᒍᑦ ᐅᒃᐱᕐᖕᓂᑦᓯᒍᑦ ᑲᔪᓯᓂᖃᑦᓯᐊᕐᖕᓂᑦᓯᓐᓂᒃ ᓇᒡᓕᖕᓂᖃᕐᖕᓂᑦᓯᓐᓂᒡᓗ ᐅᖃᐅᑎᓚᐅᕐᖕᒪᑎᒍᓪᓗ ᐅᕙᑦᑎᓐᓂᒎᖅ ᓱᓕ ᐃᓱᒪᕾᓐᓇᖅᐸᒃᑲᑦᓯ ᕿᓚᓈᖅᓗᓯᓗ ᑕᑯᔪᒪᓪᓗᓯ, ᑍᒫᒃᑕᐅᖅ ᐅᕙᑦᑎᑐᑦ ᕿᓚᓈᕋᑦᑕ ᑕᑯᔪᒪᓪᓗᓯ. 
7ᑍᒤᒻᒪᑦ ᖃᑕᓐᖑᑎᕗᑦ, ᐅᖁᒤᒃᓴᖅᑎᑕᐅᓂᑦᑎᓐᓂ ᐃᓱᐊᖏᑦᔪᑎᒃᓴᖃᕐᖕᓂᑦᑎᓐᓂᓗ ᐃᓕᑦᓯᑎᒍᑦ ᐱᕙᓪᓕᖅᑎᑕᐅᓯᒪᒻᒪᕆᒃᐳᒍᑦ ᐅᒃᐱᕐᖕᓂᑦᓯᓗ ᑲᔪᓯᓂᖓᓄᑦ. 
8ᒫᓐᓇ ᑕᕝᕙ ᑐᑦᔫᒥᒋᕗᒍᑦ, ᓱᖁᓯᔪᐃᑦᑑᓕᕈᑦᓯ ᐊᑕᓂᕐᖕᒥᒃ ᑐᓐᖓᕕᖃᑦᓯᐊᖅᓗᓯ. 
9ᒫᓐᓇ ᒎᑎᕗᑦ ᖁᔭᓕᕕᒋᒃᑲᓐᓂᕈᓐᓇᓕᖅᐸᕗᑦ ᐱᓪᓗᓯ, ᐃᓗᑦᑎᒍᑦ ᖁᕕᐊᓱᒃᑎᑕᐅᒐᑦᑕ ᐱᑦᔪᑎᒋᓪᓗᓯ ᒎᑎᐅᑉ ᓵᖓᓂ, 
10ᐅᓪᓘᑎᓪᓗᒍ ᐅᓐᓄᐊᒥᓗ ᐃᓗᖏᖅᓱᖅᓗᑕ ᑐᒃᓯᐊᖅᐳᒍᑦ ᓇᖕᒥᓂᖅ ᑕᑯᒃᑲᓐᓂᕈᒪᓪᓗᑕ ᐃᓕᑦᓯᓐᓂᒃ ᑮᓇᕐᖕᒥᑦ ᑮᓇᕐᖕᒧᑦ ᐃᑲᔪᒃᑲᓐᓂᕆᐊᖃᕈᑦᑕᓗ ᐅᒃᐱᕐᖕᓂᑦᓯ ᑲᔪᓯᓂᖓᓄᑦ ᐱᓇᓱᐊᕈᒪᓪᓗᑕ.
11ᒫᓐᓇᓕ ᒎᑎᑦᑕ ᐊᑖᑖᑦᑕ ᓇᖕᒥᓂᖅ, ᐊᑕᓂᑦᑕᓗ ᔩᓱᓯᐅᑉ, ᐋᖅᑭᒃᓲᑎᓕᑎᒍᑦ ᑕᑯᖃᑎᒌᒃᑲᓐᓂᕈᓐᓇᖅᓯᖁᓪᓗᑕ; 
12ᐊᑕᓂᐅᓪᓗ ᐱᕈᖅᐸᓪᓕᐊᑎᓪᓕᓯ ᓇᒡᓕᒃᑎᒌᖕᓂᕐᖕᒥ ᐃᓕᑦᓯᓐᓄᑦ ᐃᓄᓕᒫᓄᓪᓗ, ᐃᓕᑦᓯᓐᓄᑦ ᓇᒡᓕᖕᓂᑦᑎᑐᑦ. 
13ᑕᕝᕙ ᑖᑦᓱᒪ ᓲᖑᓯᑎᓐᓂᐊᖅᐹᓯ ᐸᓯᔭᒃᓴᐅᓂᖃᖁᓇᓯ ᐃᑦᔪᕐᖕᓁᓪᓗᓯᓗ ᒎᑎᐅᑉ ᐊᑖᑕᑦᑕᓗ ᓵᖓᓂ, ᐊᑕᓂᑦᑕ ᔩᓱᓯᐅᑉ ᑎᑭᕝᕕᐊᓂ ᐃᑦᔪᕐᖕᓁᑦᑐᖁᑎᓂ ᑕᒤᑕ ᐃᓚᒋᓗᒋᑦ.
