1“ᐊᖓᔪᖅᑳᖅᔪᐊᒥᑦ ᓂᐱᑯᓁᓴᒥᑦ, ᐃᓄᓕᒫᓄᑦ, ᐃᓅᖃᑎᒌᓄᓪᓗ ᓇᑭᑐᐃᓐᓇᖅ ᐱᓯᒪᔪᓄᑦ, ᐅᖃᐅᓯᖃᑎᒌᖏᑦᑐᓄᓪᓗ, ᓄᓇᖅᔪᐊᒥ ᐃᓅᔪᓕᒫᓄᑦ; ᓮᒪᓂᖃᕆᑦᓯ ᐊᖏᔪᒥᒃ! 
2ᖁᕕᐊᓱᒃᐳᖓ ᑐᓴᖅᑕᐅᔭᕆᐊᖃᕋᓱᒋᒐᒃᑯ ᐃᓕᑦᓯᓐᓄᑦ ᑲᒪᓇᖅᑐᓂᒃ ᓇᓗᓁᒃᑯᑕᓂᒡᓗ ᒎᑎᐅᑉ ᖁᑦᓯᖕᓂᖅᐹᑉ ᐱᓂᐊᕐᖕᓂᕆᓯᒪᔭᖏᓐᓂᒃ ᖃᐅᔨᑎᓪᓗᖓ.
3ᓇᓗᓁᒃᑯᑍᑦ ᐱᓂᐊᕐᖕᓂᖏᑦ ᐊᖏᔫᕗᑦ, ᓴᓐᖏᔫᓪᓗᑎᒡᓗ ᑲᒪᓇᖅᑐᓕᓂᖏᑦ!
4ᐅᕙᖓ, ᓂᐱᑯᓁᓴ, ᐊᖏᕐᕋᖅᓯᒪᓚᐅᖅᐳᖓ ᐃᒡᓗᒥ ᐊᖓᔪᖅᑳᖅᔪᐊᒃᑯᕕᓐᓂ, ᖁᕕᐊᓱᑦᓯᐊᖅᓗᖓ ᓈᒻᒪᒃᓯᓯᒪᑦᓯᐊᖅᓗᖓᓗ. 
5ᓯᓐᓇᒃᑐᓚᐅᖅᐳᖓ ᑲᑉᐱᐊᓱᓕᕈᑎᒋᓪᓗᒍᓗ, ᓯᓂᒃᑎᓪᓗᖓ ᓯᓂᒡᕕᓐᓂ, ᑕᑯᓚᐅᖅᐳᖓᓗ ᑕᑯᑎᑕᐅᓂᕐᖕᓂᒃ ᑲᑉᐱᐊᓱᓕᓚᐅᖅᐳᖓᓗ. 
6ᐱᖁᔨᓚᐅᖅᐳᖓᓗ ᓯᓚᑐᔪᓕᒫᑦ ᐹᐱᓘᓂᒦᑦᑐᑦ ᓵᓐᓄᑦ ᕾᑎᑕᐅᖁᓪᓗᒋᑦ ᓯᓐᓇᒃᑐᒪ ᑐᑭᖓᓂᒃ ᐅᖃᐅᑎᔭᐅᔪᒪᓪᓗᖓ. 
7ᐊᖓᒃᑯᐃᓪᓕ, ᓇᓚᐅᑦᑍᔩᓪᓗ, ᑲᓪᑎᐊᒥᐅᓪᓗ ᓯᓚᑐᔪᖁᑎᖏᑦ, ᓯᕗᓂᒃᓴᒥᒡᓗ ᖃᐅᔨᒪᓇᓱᐊᖅᑏᑦ, ᕾᖕᒪᑕ ᓯᓐᓇᒃᑐᓐᓂᒃ ᐅᓂᒃᑳᖅᕕᒋᓚᐅᖅᐸᒃᑲ, ᑍᒃᑯᓇᖓᓪᓕ ᑐᑭᖓᓂᒃ ᐅᖃᐅᑎᔭᐅᔪᓐᓇᓚᐅᓐᖏᓚᖓ. 
8ᑭᖑᓪᓕᖅᐹᒥᒡᓕ ᑖᓂᐊᓕ ᕾᓚᐅᕆᕗᖅ ᓇᔪᒐᓐᓄᑦ, ᓯᓐᓇᒃᑐᓐᓂᒡᓗ ᐅᓂᒃᑳᖅᕕᒋᓚᐅᖅᐸᕋ. ᑖᓐᓇ ᐊᑎᖃᖅᑐᖅ ᐱᐊᓪᓴᔮᕆᒥᒃ, ᒎᑎᒪ ᐊᑎᖓᓂᒃ, ᑖᓐᓇ ᒎᑎᑦ ᐃᑦᔪᕐᖕᓁᑦᑐᑦ ᐊᓂᕐᖕᓂᖏᑕ ᐃᓂᒋᕚᑦ. 
9ᐅᖃᐅᑎᓚᐅᖅᐸᕋᓗ, ᐱᐊᓪᓴᔮᕆ, ᐊᖓᒃᑯᐃᑦ ᐊᖓᔪᖅᑳᖓᑦ, ᖃᐅᔨᒪᕗᖓ ᒎᑎᑦ ᐊᓂᕐᖕᓂᖏᑕ ᐃᓂᒋᖕᒪᑎᑦ, ᓇᓗᓇᖅᑐᓂᒡᓗ ᓴᐱᕈᑎᖃᖏᓐᓇᕕᑦ, ᐃᒫᒃ ᓯᓐᓇᒃᑐᓚᐅᖅᐳᖓ; ᑐᑭᖓᓂᒃ ᐅᖃᐅᑎᓚᐅᓐᖓ.
10ᐃᒫᒃ ᑕᑯᑎᑕᐅᓚᐅᖅᐳᖓ ᐃᓱᒪᒃᑯᑦ ᓯᓂᒡᕕᓐᓂ ᓯᓂᒃᑎᓪᓗᖓ: ᑕᐅᑐᒃᑎᓪᓗᖓ, ᓇᐹᖅᑐᒥᒃ ᓵᓐᓂ ᑕᑯᓚᐅᖅᐳᖓ ᓄᓇᐅᑉ ᕿᑎᖓᓃᑦᑐᒥᒃ, ᑕᑭᓂᖓ ᑕᑭᔪᒻᒪᕆᐊᓘᓪᓗᓂ. 
11ᓇᐹᖅᑐᖅ ᑖᓐᓇ ᐱᕈᓚᐅᖅᐳᖅ ᐊᖏᔪᐊᓘᓕᖅᓗᓂ ᓴᓐᖏᔫᓪᓗᓂᓗ, ᓄᕗᐊᓗ ᕿᓚᖕᒧ ᑎᑭᑉᐳᖅ, ᓄᓇᒥᓪᓗ ᓇᑭᑐᐃᓐᓇᖅ ᑕᑯᓴᐅᓕᖅᓗᓂ. 
12ᐅᖃᐅᔭᖏᑦ ᑕᑯᒥᓇᖅᑑᓚᐅᖅᐳᑦ, ᐸᐅᕐᖓᖃᖅᓗᓂᓗ ᐊᒥᒐᖏᑦᑐᓂᒃ, ᑕᒤᓐᓄᓪᓗ ᓂᕿᒃᓴᐅᓪᓗᑎᒃ: ᐆᒪᔪᐃᓪᓗ ᓄᓇᒥᐅᑍᑦ ᐊᑖᓂ ᑕᕐᕋᓕᓂᖃᖅᐳᑦ, ᑎᖕᒥᐊᓪᓗ ᑎᖏᕙᒃᑐᑦ ᐊᕙᓚᖓᔪᖏᓐᓂ ᐃᓂᖃᖅᓗᑎᒃ; ᑕᕝᕙᓐᖓᓪᓗ ᐆᒪᔪᐃᑦ ᓱᓇᑐᐃᓐᓁᑦ ᐅᕕᓂᓕᓕᒫᓪᓗ ᓂᕿᖃᖅᐳᑦ.
13ᑕᑯᑎᑦᔪᑎᒥᒃ ᑕᐅᑐᒃᑎᓪᓗᖓ ᓯᓂᒃᕕᓐᓂ ᓯᓂᒃᓗᖓ, ᑕᑯᓕᕆᕗᖓ ᐂᖏᓕᒥᒃ ᐃᑦᔪᕐᖕᓁᑦᑐᒥᒃ ᖃᐅᔨᓴᖅᑎᒥᒃ ᕿᓚᖕᒥᑦ ᑎᓕᔭᐅᔪᒥᒃ. 
14ᑖᓐᓇ ᓂᓪᓕᐊᕗᖅ ᓂᐱᖅᑯᖅᑐᓪᓗᓂ: ‘ᑭᐱᓕᖅᓯᐅᒃ ᓇᐹᖅᑐᖅ, ᐊᕙᓚᖓᔪᖏᑦ ᓇᑲᑎᖅᓗᒋᑦ, ᐅᖃᐅᔭᖏᓪᓗ ᐲᔭᖅᓗᒋᑦ, ᐸᐅᕐᖓᖏᓪᓗ ᓇᒧᑐᐃᓐᓇᖅ ᓯᐊᒻᒪᒃᑎᓪᓗᒋᑦ, ᐆᒪᔪᑦ ᐊᑖᓂᑦ ᕿᒫᓕᖅᓕᑦ, ᑎᖕᒥᐊᓪᓗ ᐊᕙᓚᖓᔪᖏᓐᓂᑦ ᑎᖏᓕᑦ. 
15ᓇᐹᖅᑑᓪᓕ ᑭᐱᔭᐅᓂᖓᑕ ᐊᒥᐊᒃᑯᐊ, ᐊᒫᖏᓪᓗ, ᐊᑦᑐᖏᖅᑕᐅᓕᖅᓕᑦ ᓄᓇᒧᑦ ᓴᕕᕋᔭᖕᒧᑦ ᖃᖁᖅᓕᖕᒧᓪᓗ, ᓄᓇᒦᖏᓐᓇᓕᖅᓕ ᐃᕕᒃᓱᒃᑲᓂ ᑐᖑᔪᖅᑐᓂ, ᖃᐅᓯᖅᑎᑕᐅᓕᖅᓕ ᐂᔪᖓᓂᕐᖕᒧᑦ ᕿᓚᖕᒥᑦ ᐱᔪᒧᑦ, ᐃᓅᖃᑎᖃᓕᖅᓕ ᐆᒪᔪᓂᒃ ᓇᑎᕐᖕᓇᒥᐅᑕᕐᖕᓂᒃ. 
16ᐃᓱᒪᖓ ᐊᓯᑦᔨᓕᖅᓕ ᐃᓅᑉ ᐃᓱᒪᑦᔪᓯᖓᓂᑦ, ᐆᒪᔪᐃᑦ ᐃᓱᒪᑦᔪᓯᖓᓂᒃ ᐃᓱᒪᖃᓕᖅᓕ, ᓇᓪᓕᐅᓐᓃᑦ 7-ᑦ ᐊᓂᒍᖅᓗᒋᑦ. 
17ᐃᓱᒪᒃᓴᖅᓯᐅᕐᖕᓂᖅ ᑕᒪᓐᓇ ᐅᖃᐅᓯᐅᕗᖅ ᐂᖏᓕᓄᑦ ᖃᐅᔨᓴᖅᑎᓄᑦ, ᐃᑦᔪᕐᖕᓁᑦᑐᓪᓗ ᑖᒃᑯᐊ ᑕᒪᑐᒥᖓ ᓇᓗᓁᖅᓯᕗᑦ, ᐃᓅᔪᑦ ᑐᑭᓯᓕᖁᓪᓗᒋᑦ ᖁᑦᓯᖕᓂᖅᐹᖅ ᐊᐅᓚᑦᓯᖕᒪᑦ ᐃᓄᐃᑦ ᐊᖓᔪᖅᑲᐅᕕᖏᓐᓂᒃ, ᐊᖓᔪᖅᑳᖅᔪᐊᖑᖁᔭᖏᓪᓗ ᐃᓱᒪᒥᓂᒃ ᐊᖓᔪᖅᑳᖅᔪᐊᖑᑎᑉᐸᒃᐰᑦ, ᐊᖓᔪᖅᑳᖅᔪᐊᖑᑎᓪᓗᒋᓗ ᒥᑭᓐᓂᖅᐹᓄᑦ ᓄᓇᒦᑦᑐᓄᑦ.’
18ᑍᒫᒃ ᑕᕝᕙ ᐅᕙᖓ, ᐊᖓᔪᖅᑳᖅᔪᐊᖅ ᓂᐱᑯᓁᓴ, ᓯᓐᓇᑑᒪᓚᐅᖅᐳᖓ, ᑍᒪᓕ ᐃᕝᕕᑦ ᐱᐊᓪᓴᔮᕆ, ᐅᖃᐅᑎᓚᐅᓐᖓ ᑕᒪᓐᓇ ᖃᓄᖅ ᑐᑭᖃᕐᖕᒪᖔᑦ, ᓯᓚᑐᔪᑦ ᐊᖓᔪᖅᑲᐅᕕᓐᓃᑦᑐᑦ ᓇᓪᓕᐊᑦᑕᓘᓐᓃᑦ ᑐᑭᖓᓂᒃ ᐅᖃᐅᑎᔪᓐᓇᖏᒻᒪᖓ, ᐃᕝᕕᓪᓕ ᐊᔪᖏᓐᓇᕕᑦ, ᒎᑏᑦ ᐃᑦᔪᕐᖕᓁᑦᑐᑦ ᐊᓂᕐᖕᓂᖏᑕ ᓇᔪᕐᖕᒪᑎᑦ.”
19ᑕᕝᕙ ᑖᓂᐊᓕ ᐱᐊᓪᓴᔮᕆᒥᒃ ᑍᔭᐅᔪᖅ, ᐊᑯᓂ ᑕᑕᒥᓐᓂᐊᓚᐅᖅᐳᖅ ᐃᓱᒪᖓᑕᓗ ᑲᑉᐱᐊᓱᒃᑎᓚᐅᖅᐹ, ᑍᒤᒻᒪᑦ ᐊᖓᔪᖅᑳᖅᔪᐊᑉ ᐅᖃᐅᑎᕚ, “ᐱᐊᓪᓴᓵᕆ, ᓯᓐᓇᒃᑑᑉ ᑕᒪᑐᒪ ᑐᑭᖓᑕᓘᓐᓃᑦ ᐃᓱᒪᔮᖅᑎᑦᑍᓕᓕᑎᑦ.” ᐱᐊᓪᓴᓵᕆᐅᑉ ᑭᐅᕚ, “ᐊᖓᔪᖅᑳᒃ, ᑕᒪᓐᓇ ᓯᓐᓇᒃᑐᖅ ᐃᕝᕕᑦ ᐊᑭᕋᖏᓐᓄᑦ ᑐᕌᖓᔪᓐᓇᖁᔪᒥᓇᖅ, ᑐᑭᖓᓗ ᐊᑭᕋᖅᑐᖅᑎᖕᓄᑦ ᑐᕌᖓᖁᔪᒥᓇᖅ! 
20ᓇᐹᖅᑐᖅ ᑍᓐᓇ ᑕᑯᓚᐅᖅᑍᑦ, ᐱᕈᓚᐅᖅᑐᖅ ᐊᖏᔪᐊᓘᓕᖅᓗᓂ, ᓴᓐᖏᔪᒻᒪᕆᐅᓕᖅᓗᓂᓗ, ᓄᕗᐊ ᕿᓚᖕᒧ ᑎᑭᓚᐅᖅᑐᖅ, ᓄᓇᖅᔪᐊᕐᖕᒥᓪᓗ ᓇᑭᑐᐃᓐᓇᖅ ᑕᑯᒃᓴᐅᓕᖅᓗᓂ. 
21ᐅᖃᐅᔭᖏᑦ ᑕᑯᒥᓇᑑᓚᐅᖅᑐᑦ, ᐸᐅᕐᖓᖃᖅᓗᓂᓗ ᐊᒥᒐᖏᑦᑐᓂᒃ, ᖃᓄᐃᑦᑐᑐᐃᓐᓇᓄᑦ ᓂᕿᒃᓴᓂᒃ, ᐃᓂᒃᓴᖃᖅᑎᑦᓯᓪᓗᓂᓗ ᑕᕐᕋᓕᓂᕐᖕᒥᓂ ᐆᒪᔪᓂᒃ ᓄᓇᒦᑦᑐᓂᒃ, ᐃᓂᒋᔭᐅᓪᓗᓂᓗ ᑎᖕᒥᐊᓄᑦ ᓱᓇᑐᐃᓐᓇᕐᖕᓄᑦ ᑎᖏᕙᒃᑐᓄᑦ.
22ᐃᕝᕕ ᐊᖓᔪᖅᑳᖅᔪᐊᖅ, ᑖᓐᓇᐅᕗᑎ ᓇᐹᖅᑐᖅ! ᐊᖏᔪᕈᖅᓯᒪᕗᑎᑦ ᓴᓐᖏᔫᓪᓗᑎᓪᓗ: ᐱᔪᓐᓇᕐᖕᓃᑦ ᑎᑭᓯᒪᕗᖅ ᕿᓚᖕᒧᑦ, ᐊᖓᔪᖅᑲᐅᕖᓪᓗ ᑎᑭᓯᒪᕗᖅ ᓄᓇᖅᔪᐊᑉ ᐅᖓᓯᖕᓂᖅᐹᖏᓐᓄᑦ. 
23ᐊᖓᔪᖅᑳᖅᔪᐊᖅ, ᑕᑯᓚᐅᖅᐳᑎᓪᓗ, ᑎᓕᔭᐅᓯᒪᔪᒥᒃ, ᐃᑦᔪᕐᖕᓁᑦᑐᒥᒃ, ᕿᓚᖕᒥᑦ ᐱᔪᒥᒃ ᐅᖃᖅᑐᒥᒡᓗ, ‘ᓇᐹᖅᑐᖅ ᑭᐱᔭᐅᓕ ᐊᓯᕈᑕᐅᓗᓂᓗ, ᑭᐱᓂᑯᐊ ᓄᓇᒦᑐᐃᓐᓇᖅᓕ, ᐊᑦᑐᖏᖅᓗᒍᓗ ᓄᓇᒧᑦ ᓴᕕᕋᔭᖕᒧᑦ ᖃᑯᖅᓕᕐᖕᒧᑦ, ᓄᓇᒥ ᐃᕕᒃᓱᒃᑲᓂ ᑐᖑᔪᖅᑐᓂ, ᐊᒫᖏᑦ ᓄᓇᒧᑦ ᑲᐳᑎᓯᒪᑐᐃᓐᓇᖅᓕᑦ, ᖃᐅᓯᖅᑎᑕᐅᓕᖅᓕ ᓯᓚᐅᑉ ᐂᔪᖕᓂᖓᓄᑦ; ᐃᓅᓯᖃᓕᖅᓕ ᐆᒪᔪᑎᑐᑦ, ᓇᓪᓕᐅᓃᑦ 7-ᑦ ᐊᓂᒍᓚᐅᖅᑎᓐᓇᒋᑦ.’
24ᐊᖓᔪᖅᑳᖅᔪᐊᖅ, ᐃᒫᒃ ᑕᕝᕙ ᑐᑭᖓ, ᖁᑦᓯᖕᓂᖅᐹᖑᔪᖅ ᐱᖁᔨᖕᒪᑦ ᐃᒫᒃ ᐱᓂᐊᕐᖕᓂᕅᓪᓗᓂ, ᓈᓚᒐᓐᓂᒃ ᐊᖓᔪᖅᑳᖅᔪᐊᕐᖕᒥᒃ. 
25ᐃᓄᐃᑦ ᐃᓂᖏᓐᓂᑦ ᐊᐅᓪᓚᖅᑎᑕᐅᔪᒫᕋᕕᑦ ᐃᓅᖃᑎᖃᓕᖅᓗᑎᓪᓗ ᐆᒪᔪᓂᒃ ᓄᔪᐊᖅᑐᓂᒃ, ᓂᕿᖃᕈᒫᖅᐳᑎᓪᓗ ᐃᕕᒃᓱᒐᕐᖕᓂᒃ ᐆᒪᔪᖁᑎᒋᔭᐅᔪᑎᑐᑦ ᖃᐅᓯᖅᑎᑕᐅᕙᒡᓗᑎᓪᓗ ᓯᓚᐅᑉ ᐂᔪᖓᓂᖓᓄᑦ, ᓇᓪᓕᐅᓐᓃᓪᓗ 7-ᑦ ᐊᓂᒍᖅᐸᑕ, ᖁᑦᓯᖕᓂᐹᖅ ᖃᐅᔨᒍᕕᐅᒃ ᐊᑕᓂᐅᓂᖓᓂᒃ ᐃᓄᓕᒫᑦ ᐊᖓᔪᖅᑲᐅᕕᖏᓐᓄᑦ, ᐊᖓᔪᖅᑲᐅᓂᖅᓗ ᑐᓂᕙᖕᒪᒍ ᓇᓪᓕᐊᓐᓄᑦ ᑐᓂᔪᒪᔭᒥᓄᑦ. 
26ᓇᐹᖅᑑᑉ ᑭᐱᔭᐅᓂᖓᑕ ᐊᒥᐊᒃᑯᐊᑕ ᐊᒫᖏᑕᓗ ᓱᖁᓯᖁᔭᐅᖏᓐᓂᖓ, ᑐᑭᑲᖅᐳᖅ ᐊᖓᔪᖅᑲᐅᕖᑦ ᐃᓕᖕᓄᑦ ᐅᑎᖅᑎᑕᐅᔪᒫᕐᖕᒪᑦ ᖃᐅᔨᒍᕕᑦ ᕿᓚᐅᑉ ᐊᐅᓚᑦᓯᓂᖓᓂᒃ. 
27ᑍᒤᒻᒪᑦ ᐊᖓᔪᖅᑳᖅᔪᐊᖅ, ᐅᖃᐅᓯᕋ ᐃᓚᓕᐅᕈᒃ: ᐊᔪᕐᖕᓂᑎᑦ ᑐᓄᓕᒃᑭᑦ, ᐊᑲᐅᔪᒥᒃ ᐱᓇᓱᐊᖅᓗᑎᑦ, ᐱᐅᖏᑦᑐᓕᓂᑎᓪᓗ ᕿᒪᓕᒃᑭᑦ ᐊᔪᖅᓴᖅᑐᑦ ᓂᑲᒋᓗᒋᑦ; ᐊᔪᖅᓴᖏᓐᓃᑦ ᑲᔪᓰᓐᓇᖁᓪᓗᒍ.”
28ᑕᒪᒃᑯᐊᓕᒫᑦ ᐊᑐᓚᐅᖅᐳᑦ ᐊᖓᔪᖅᑳᖅᔪᐊᕐᖕᒧᑦ ᓂᐱᑯᓁᓴᒧᑦ. 
29ᑕᖅᑮᑦ 12-ᐃᑦ ᑭᖑᓂᖓᒍᑦ, ᐊᖓᔪᖅᑳᖅᔪᐊᖅ ᐱᓱᒃᓗᓂ ᐹᐱᓘᓂᐅᑉ ᐊᖓᔪᖅᑳᖅᔪᐊᒃᑯᕕᖓᓂᒃ ᕿᒥᕐᕈᓚᐅᖅᐳᖅ. 
30ᑕᕝᕙ ᐊᖓᔪᖅᑳᖅᔪᐊᖅ ᐅᖃᖅᐳᖅ, “ᐹᐱᓘᓂ ᐊᖏᔪᐊᓘᓐᖏᓛᖅ? ᐊᖓᔪᖅᑳᖅᔪᐊᒧᑦ ᐃᓂᓕᐊᕆᓚᐅᓐᖏᓚᕌ? ᐱᔪᓐᓇᕐᖕᓂᓐᓄᑦ ᐊᖓᔪᖅᑳᖅᔪᐊᖑᓂᕐᖕᒪᓗ ᐅᐱᒋᔭᐅᑦᔪᑎᒃᓴᖓᓄᑦ?”
31ᓱᓕ ᑍᒫᒃ ᐅᖃᓪᓚᒃᑎᓪᓗᒍ, ᓂᐱ ᕿᓚᖕᒥᑦ ᐅᖃᖅᐳᖅ, “ᐊᖓᔪᖅᑳᖅᔪᐊᖅ ᓂᐱᑯᓁᓴ, ᐃᓕᖕᓄᑦ ᐃᒫᒃ ᐅᖃᖅᐳᖓ, ᐊᖓᔪᖅᑳᖅᔪᐊᖑᓂᕕᑦ ᐱᔪᓐᓇᕐᖕᓂᖓ ᐃᓕᖕᓂᑦ ᐲᖅᐸᕋ! 
32ᐃᓄᐃᑦ ᐃᓂᖏᓐᓂᑦ ᐊᐅᓪᓚᖅᑎᑕᐅᓂᐊᖅᐳᑎᑦ, ᐆᒪᔪᓪᓗ ᓄᔪᐊᖅᑐᑦ ᐃᓅᖃᑎᒋᔪᒫᖅᐸᑎᑦ: ᐆᒪᔪᖁᑎᒋᔭᐅᔪᑐᓪᓗ ᐃᕕᒃᓱᒐᕐᖕᓂᒃ ᓂᕿᖃᕐᖕᓂᐊᓕᖅᐳᑎᑦ, ᓇᓪᓕᐅᓐᓃᑦ 7-ᑦ ᐊᓂᒍᖅᐸᑕ, ᖃᐅᔨᓕᕈᕕᑦ ᑭᓯᐊᓂ ᖁᑦᓯᖕᓂᖅᐹᖅ ᐊᐅᓚᑦᓯᖕᒪᑦ ᐃᓄᐃᑦ ᐊᖓᔪᖅᑲᐅᕕᖏᓐᓂᒃ, ᐊᖓᔪᖅᑲᐅᓃᓪᓗ ᑐᓂᕙᒃᐰᑦ ᑐᓂᔪᒪᔭᒥᓄᑦ.”
33ᑕᕝᕔᓐᓇᖅᓗ ᓂᐱᑯᓁᓴᒧᑦ ᐅᖃᐅᓯᐅᔪᑦ ᑕᕝᕙᓂ ᓇᓪᓕᐅᑎᕗᑦ. ᐃᓄᐃᑦ ᐃᓂᖏᓐᓂᑦ ᐊᐅᓪᓚᖅᐳᖅ ᐃᕕᒃᓱᒐᓂᒡᓗ ᓂᕿᖃᓕᖅᓗᓂ, ᑎᒥᖓᓗ ᖃᐅᓯᖅᑎᑕᐅᕙᓕᖅᓗᓂ ᓯᓚᐅᑉ ᐂᔪᖓᓂᖓᓄᑦ, ᓄᔭᖏᓪᓗ ᓇᒃᑐᕋᓕᐅᑉ ᒥᖅᑯᖏᑎᑐᑦ ᑍᒤᓕᖅᓗᑎᒃ, ᑯᑭᖏᓪᓗ ᑎᖕᒥᐊᑉ ᑯᑭᖏᑎᑐᑦ ᑍᒤᓕᖅᓗᑎᒃ.
34“ᐅᓪᓗᐃᑦ ᑍᒃᑯᐊ ᐃᓱᓕᒻᒪᑕ, ᐅᕙᖓ ᓂᐱᑯᓁᓴ, ᕿᓚᖕᒧᑦ ᐋᖅᓗᖅᓗᖓ, ᖃᐅᔨᒪᓂᕋᓗ ᐅᑎᑦᓯᐊᓚᐅᖅᐳᖅ; ᖁᑦᓯᖕᓂᖅᐹᖅᓗ ᓂᖅᑐᕐᖕᓇᖅᓯᑎᓚᐅᖅᐸᕋ, ᓂᖅᑐᓚᐅᖅᐸᕋᓗ ᐅᐱᒋᓚᐅᖅᐸᕋᓗ ᐃᓅᔪᖅ ᐃᓱᖃᖏᑦᑐᒥᑦ ᐃᓱᖃᖏᑦᑐᒧᑦ.
35ᐃᓄᐃᑦ ᓄᓇᖅᔪᐊᒥ ᐃᓂᖃᖅᑐᑦ ᓱᓇᐅᖏᑦᑐᑎᑐᑦ ᑍᒤᒻᒪᑕ, ᐃᓱᒪᒥᓂᒃ ᕿᓚᖕᒥᐅᒐᓴᒃᔪᐃᑦ ᐊᐅᓚᑎᑉᐰᑦ, ᓄᓇᒦᑦᑐᓪᓗ ᐃᓄᐃ ᐃᓱᒪᒥᓂᒃ ᐊᐅᓚᑎᑉᐰᑦ: ᐱᔪᓐᓇᕐᖕᓂᖓ ᓄᖅᑲᖅᑎᑕᐅᔪᓐᓇᓐᖏᓚᖅ, ᐅᖃᐅᑎᔭᐅᔪᓐᓇᕋᓂᓗ, ‘ᓱᖕᒪᑦ ᑍᒤᓕᐅᖅᐲᑦ?’
36ᑍᑦᓱᒪᓂᑦᓮᓐᓇᖅ ᐃᓱᒪᖃᑦᓯᐊᓕᓚᐅᖅᐳᖓ, ᐅᐱᒋᔭᐅᓂᕋᓗ ᐱᐅᒋᔭᐅᓂᕋᓗ ᐅᑎᓚᐅᕆᕗᑦ ᐊᑕᓂᐅᕕᒐ ᖁᕕᐊᒋᔭᐅᒃᑲᓐᓂᓕᖅᓗᓂ; ᐃᓱᒪᓕᐅᖅᑎᒃᑲ ᐊᖓᔪᖅᑳᖁᑎᒃᑲᓗ ᐅᑎᖁᔨᓕᓚᐅᖅᐳᑦ ᐅᕙᓐᓂᒃ, ᐃᒃᓯᕙᐅᑕᖅᔪᐊᓐᓄᓪᓗ ᐅᑎᖅᑎᑕᐅᓪᓗᖓ ᐊᔪᖏᓐᓂᖅᓴᒃᑲᓐᓂᐅᓕᓚᐅᖅᐳᖓ ᓯᕗᓪᓕᕐᖕᒥᑦ.
37ᒫᓐᓇᓕ ᐅᕙᖓ, ᓂᐱᑯᓁᓴ, ᕿᓚᖕᒥᐅᑦ ᐊᖓᔪᖅᑳᖅᔪᐊᖓᑦ ᓂᖅᑐᖅᐸᕋ ᐊᖏᔪᕈᖅᑎᓪᓗᒍᓗ, ᖃᓄᐃᓕᐅᕐᖕᓂᖏᑦ ᐊᑲᐅᔪᐃᓐᓇᐅᖕᒪᑕ, ᐱᓂᐊᕐᖕᓂᓕᒫᖏᓪᓗ ᐊᑦᔨᒌᒃᑎᑦᓯᓪᓗᑎᒃ, ᐱᔪᓐᓇᕋᓱᒋᓂᕐᖕᒥᓗ ᐃᓅᔪᑦ ᒥᑭᒃᓕᑎᕈᓐᓇᖅᐰᑦ.”
