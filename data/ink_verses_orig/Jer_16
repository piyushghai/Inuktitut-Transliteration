1ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ: 
2“ᑕᕝᕙᓐᖓᑦ ᓄᓇᓕᖕᓂᑦ ᓄᓕᐊᓂᒃᑐᒃᓴᐅᓐᖏᓚᑎᑦ ᕿᑐᕐᖓᖅᑖᖅᑐᒃᓴᐅᓇᑎᓪᓗ ᑕᕝᕙᓐᖓᑦ. 
3ᐃᒫᒃ ᐊᑕᓂᖅ ᐅᖃᐅᓯᒃᓴᖃᕐᖕᒪᑦ ᐊᓈᓇᐅᔪᓄᑦ ᐊᑖᑕᐅᔪᓄᓪᓗ ᑕᕝᕙᓂ ᓄᓇᒥ ᕿᑐᕐᖏᐅᖅᓯᒪᔪᓄᑦ. 
4ᑐᖁᕋᕈᒫᖅᐳᑦ ᖃᓂᒪᓇᖅᑐᓄᑦ, ᕿᒃᓵᒍᑕᐅᔪᒫᓐᖏᓚᑦ ᐃᓗᕕᖅᑕᐅᖏᓪᓗᑎᒡᓘᓐᓃᑦ; ᓄᓇᒥᓕ ᐊᓇᖅᑎᑐᑦ ᑕᒫᓃᕐᕆᑐᐃᓐᓇᕈᒫᖅᐳᑦ ᑎᒥᕕᓂᖏᑦ. ᑐᖁᕋᖅᑕᐅᔪᒫᖅᐳᑦ ᐅᓇᑕᖅᑐᓂ, ᑳᖕᓇᖅᑐᖅᔪᐊᒧᓪᓗ, ᑎᒥᕕᓃᓪᓗ ᓂᖃᐅᓕᕈᒫᖅᐳᑦ ᑎᖕᒥᐊᓄᑦ ᐆᒪᔪᓄᓪᓗ ᓄᓇᒦᑦᑐᓄᑦ.”
5ᐊᑕᓂᖅ ᐃᒫᒃ ᐅᖃᕐᖕᒪᑦ: “ᐃᒡᓗᒧᑦ ᕿᒃᓵᒃᑐᓄᑦ ᐃᑎᖅᑍᓕᒋᑦ, ᕿᒃᓵᖃᑎᒋᔭᖅᑐᖅᑍᓕᒃᑭᑦ ᓇᒡᓕᒍᓱᖕᓃᓪᓘᓐᓃᑦ ᑕᑯᒃᓴᐅᑎᑦᑍᓕᒍᒃ ᓮᒻᒪᖅᑎᓐᓂᐊᕈᓐᓃᕋᒃᑭᑦ ᓇᒡᓕᒋᓂᐊᕈᓐᓃᖅᓗᒋᓪᓗ ᐃᓚᑦᓱᒋᓂᐊᕈᓐᓃᕋᒃᑭᓪᓘᓐᓃᑦ, ᐊᑕᓂᖅ ᐅᖃᖅᐳᖅ. 
6ᑕᒪᕐᖕᒥᒃ ᐊᔪᖏᑦᑐᑦ ᐊᔪᖅᑐᓪᓗ+ ᑐᖁᔪᒫᖅᐳᑦ ᓄᓇᒥ ᑕᒫᓂ; ᐃᓗᕕᖅᑕᐅᔪᒫᓐᖏᓚᑦ, ᕿᒃᓵᒍᑕᐅᔪᒫᓐᖏᓚᓪᓘᓐᓃᑦ ᐅᒡᒍᐊᕐᖕᓂᕐᖕᒧᑦ ᑭᓪᓕᐊᑦᔪᑕᐅᔪᒫᓐᖏᓚᑦ ᓄᔧᔭᕈᑕᐅᔪᒫᕋᑎᒡᓗ. 
7ᐃᓚᓐᖓᖅᑐᓪᓗ ᓂᕆᔭᒃᓴᖏᓐᓂᒃ ᐋᑦᓯᕕᐅᓂᐊᓐᖏᓚᑦ ᓮᒻᒪᖅᓴᖅᑕᐅᓇᓱᐊᖅᓗᑎᒃ; ᐊᑖᑍᖅᑑᒐᓗᐊᑦ ᐊᓈᓁᖅᑑᒐᓗᐊᓪᓗ ᐃᓚᑦᓱᒋᔭᐅᔪᒫᓐᖏᓚᑦ.
8ᓂᕆᕕᒡᔪᐊᖅᑐᓄᑦ ᐃᑎᖅᑐᒃᓴᐅᓐᖏᓚᑎᑦ ᓂᕆᖃᑕᐅᔪᒪᓗᑎᑦ ᐃᒥᖃᑕᐅᓗᑎᓪᓘᓐᓃᑦ.” 
9ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ, ᐄᓴᕅᓕᒥᐅᑦ ᒎᑎᖓᑦ ᐅᖃᕐᖕᒪᑦ: “ᐃᓅᑎᓪᓗᓯ ᓱᓕ ᐅᓪᓗᒥ ᐃᓅᔪᓯ, ᖁᕕᐊᓱᒡᕙᓗᒃᑐᓂᒃ ᑐᓵᔭᒃᓴᖃᕈᓐᓃᕈᒫᖅᐳᓯ, ᓄᓕᐊᓂᕋᑖᖅᑐᑦ ᐅᐃᓂᕋᑖᖅᑐᓪᓗ ᓂᐱᖏᑦ ᖁᕕᐊᓱᒃᑐᑦ ᑐᓴᖅᓴᐅᕙᒍᓐᓃᕈᒫᖅᐳᑦ.
10ᑕᒪᒃᑯᓂᖓᓕ ᐅᖃᐅᑎᒍᕕᒋᑦ, ᐊᐱᕆᔭᐅᒍᕕᑦ ᐃᒫᒃ, ‘ᓱᖕᒪᑦ ᐊᑕᓂᖅ ᑍᒫᓗᐊᕌᓗᒃ ᑲᑉᐱᐊᓇᖅᑐᓂᒃ ᑎᑭᑎᑦᓯᕚ ᐅᕙᑦᑎᓐᓄᑦ? ᓱᓇᒥᒃ ᐱᐅᖏᑦᑐᓕᑦᔪᑎᖃᕐᖕᓂᕋᑦᑖ? ᓱᓇᒥᒡᓗ ᐊᔪᖅᑐᓕᓐᓂᕋᑦᑕ ᐊᑕᓂᕐᖕᒧᑦ ᒎᑎᑦᑎᓐᓅᑦ?’ 
11ᐃᒫᒃ ᐅᖃᐅᑎᔭᒃᓴᕆᕙᑎᑦ, ‘ᓯᕗᓕᕕᓂᑦᓯ ᕿᒪᓚᐅᕐᖕᒪᖓ, ᐊᑕᓂᖅ ᐅᖃᖅᐳᖅ, ᒎᑎᓐᖑᐊᓂᒡᓗ ᒪᓕᒐᖃᖔᓕᓚᐅᕐᖕᒪᑕ ᑖᒃᑯᐊᓗ ᐱᔨᑦᓯᖔᓕᖅᓗᒋᑦ ᑐᒃᓯᐊᖅᕕᒋᕙᒃᓗᒋᓪᓗ, ᐅᕙᓐᓂᒡᓕ ᕿᒤᓪᓗᑎᒃ ᐱᖁᔭᒃᑲ ᒪᓕᒍᒪᔪᓐᓃᓚᐅᖅᐰᑦ. 
12ᐃᓕᑦᓯᓕ ᓯᕗᓕᕕᓂᑦᓯᓐᓂᑦ ᐱᐅᖏᓐᓂᖅᓴᒃᑲᓐᓂᕐᖕᓂᒃ ᐃᓕᖅᑯᓯᖃᓕᖅᐳᓯ, ᑕᑯᔪᓐᓇᖅᐳᓯᓗ ᓇᖕᒥᓂᖅ ᓴᖑᑎᑕᒃᓴᐅᖏᑦᑐᑦ ᐆᒻᒪᑎᓯ ᐱᐅᖏᑦᑐᑦ ᒪᓕᖔᖅᓗᒋᑦ ᐅᕙᓐᓂᒃ ᓈᓚᒍᓐᓃᕋᑦᓯ. 
13ᑍᒤᒻᒪᑦ ᓄᓇᒥᑦ ᑕᒫᓐᖓᑦ ᐃᒋᑕᐅᑎᓐᓂᐊᖅᐸᑦᓯ ᓄᓇᒧᑦ ᓯᕗᓕᕕᓂᑦᓯᓐᓄᑦ ᐊᒡᓛᑦ ᖃᐅᔨᒪᔭᐅᓚᐅᖏᑦᑐᒧᑦ ᓄᓇᑖᖅᓗᓯᓗ ᑕᕝᕙᓂ, ᑕᕝᕙᓂᓗ ᒎᑎᒋᔪᒪᔭᑦᓯᓐᓂᒃ ᒎᑎᖃᕈᒫᕋᑦᓯ ᖃᐅᑕᒫᑦ ᐱᔨᑦᓯᕐᖕᓂᐊᖅᑕᑦᓯᓐᓂᒃ ᐅᓪᓗᒃᑯᑦ ᐅᓐᓄᐊᒃᑯᓪᓗ, ᐃᓕᑦᓯᓐᓂᒃ ᓂᑲᒍᓱᖕᓂᐊᕈᓐᓃᖅᐳᖓ.’”
14“ᑍᒤᒻᒪᑦ ᑕᑯᒋᑦ, ᐅᓪᓗᐃᑦ ᑎᑭᓕᖅᐳᑦ, ᐊᑕᓂᖅ ᐅᖃᖅᐳᖅ, ᐅᖃᖅᑐᖃᖅᐸᒍᓐᓃᕈᒫᖅᐳᖅ ᐃᒫᒃ, ‘ᐊᑕᓂᖅ ᐃᓅᖕᒪᑦ, ᐄᓴᕅᓕᒥᐅᓂᒃ ᐊᐅᓪᓚᖅᑎᑦᓯᓚᐅᖅᑐᖅ ᐃᑦᔨᑉᑎᒥᑦ.’ 
15ᐅᖃᖔᖃᑦᑕᓕᕈᒫᖅᐳᓪᓕ ᐃᒫᒃ, ‘ᐊᑕᓂᖅ ᐃᓅᖕᒪᑦ ᐄᓴᕅᓕᒥᐅᓂᒃ ᐊᐅᓪᓚᖅᑎᑦᑎᓯᒪᔪᖅ ᐅᓐᓄᐊᓪᓗᐊᑉ ᓇᓛᓃᑦᑐᓂᑦ ᓄᓇᓕᖕᓂᑦ ᖁᔭᓈᖅᓯᕕᒋᓯᒪᔭᒥᓂᑦ ᑖᒃᑯᓂᖓ.’ ᐅᑎᖅᑎᑦᓱᒫᕋᒃᑭᑦ ᓯᕗᓕᕕᓂᖏᓐᓄᑦ ᓄᓇᑖᖑᑎᓚᐅᖅᓯᒪᔭᓐᓄᑦ.”
16“ᑕᑯᒋᑦ, ᐃᖃᓗᒃᓯᐅᖅᑎᓂᒃ ᐅᓄᖅᑐᓂᒃ ᑎᓕᓯᕕᒋᓂᐊᖅᐸᒃᑲ, ᐊᑕᓂᖅ ᐅᖃᖅᐳᖅ, ᐱᔭᕆᔭᐅᓂᐊᖅᐳᓪᓗ, ᑕᒪᑐᒪᓕ ᑭᖑᓂᖓᒍᑦ ᐆᒪᔪᖅᓯᐅᖅᑎᓂᒃ ᐅᓄᖅᑐᓂᒃ ᑎᓕᓯᓂᐊᕆᕗᖓ ᐱᔭᐅᓇᓱᐊᖁᓪᓗᒋᑦ ᖃᖅᑲᓃᕝᕕᒋᔭᖏᓐᓂᑦ, ᐱᖑᖅᒦᕝᕕᒋᔭᖏᓐᓂᓪᓗ, ᕾᕈᓱᖕᒦᕝᕕᒋᔭᖏᓐᓂᓪᓗ. 
17ᐱᐅᓯᕆᔭᓕᒫᖏᑦ ᖃᐅᔨᒪᑦᓯᐊᕋᒃᑭᑦ; ᐅᕙᓐᓄᑦ ᐃᔨᖅᓯᒪᖏᒻᒪᑕ, ᐊᔪᖅᑐᓕᓂᖏᓪᓗ ᑕᕐᕆᓯᒪᔪᖃᕋᑎᒃ ᐅᕙᓐᓄᑦ. 
18ᒪᕐᕈᐃᖅᑐᓪᓗᐊᖅᑐᒥᒃ ᐊᑭᓂᐊᖅᕕᒋᔪᒫᖅᐸᒃᑲ ᐱᐅᖏᑦᑐᓕᓂᖏᓐᓄᑦ ᐊᔪᖅᑐᓕᓂᖏᓐᓄᓪᓗ, ᓄᓇᖁᑎᒐ ᓇᕐᕈᓇᖅᓯᑎᑕᐅᓯᒪᖕᒪᑦ ᐆᒪᖏᑦᑐᓂᒃ ᒎᑎᓐᖑᐊᓕᐅᖅᕕᐅᓪᓗᑎᒃ, ᑭᖑᕐᖑᑎᔭᒃᓴᕋᓗ ᓇᕐᕈᓇᖅᑐᓂᒃ ᒎᑎᓐᖑᐊᓂᒃ ᑕᑕᑎᖅᓯᒪᕚᑦ.”
19ᐊᑕᓃᖅ ᐱᔪᓐᓇᐅᑎᒋᕙᒋᑦ ᓴᐴᓗᑕᕆᓪᓗᑎᓪᓗ, ᕿᒫᕕᒋᕙᒃᐸᒋᑦ ᐅᖁᒤᑦᑐᒦᓕᕌᖓᒪ, ᐃᓅᖃᑎᒌᒡᔪᐊᑦ ᐃᓕᖕᓄᐊᖅᑐᒃᓴᐅᖕᒪᑕ ᐅᖃᖅᓗᑎᒡᓗ: “ᓯᕗᓕᕗᑦ ᑭᖑᕐᖑᑦᔨᓚᐅᓐᖏᓚᑦ ᓱᓇᒥᒡᓘᓐᓃᑦ ᓴᒡᓗᕿᑕᐅᓂᕐᖕᒥᒃ ᑭᓯᐊᓂ, ᒎᑎᓐᖑᐊᓂᒃ ᐊᑑᑎᖃᖏᑦᑐᓂᒃ ᐱᕚᓪᓕᕈᑎᒃᓴᐅᖏᑦᑐᓂᒃ. 
20ᐃᓄᐃᑦ ᓇᖕᒥᓂᖅ ᓴᓇᔭᒥᖕᓂᒃ ᒎᑎᖃᕈᓐᓇᖅᐹᑦ? ᑍᒤᑦᑐᓪᓕ, ᒎᑎᐅᓐᖏᓚᑦ! 
21ᑍᒤᒻᒪᑦ ᑕᑯᒋᑦ, ᖃᐅᔨᑎᓐᓂᐊᖅᐸᒃᑲ, ᑕᒪᑐᒪᓂ ᖃᐅᔨᑎᓐᓂᐊᖅᐸᒃᑲ, ᐱᔪᓐᓇᕐᖕᓂᖃᕐᖕᓂᓐᓂᒃ ᓴᓐᖏᔫᓂᓐᓂᒡᓗ, ᖃᐅᔨᓕᕐᖕᓂᐊᕐᖕᒪᑕ ᐊᑎᖃᕋᒪ ᐊᑕᓂᕐᖕᒥᒃ.”
