1ᐊᑕᓂᖅ ᐅᖃᖅᐳᖅ ᒨᓯᓯᒧᑦ, “ᒫᓐᓇ ᓄᓇᒥᑦ ᓇᔪᖅᑕᑦᓯᓐᓂᑦ ᐊᐅᓪᓚᓕᕆᑦᓯ ᐃᓄᒐᓴᒃᔪᐊᑦ ᐃᑦᔨᑉᑎᒥᑦ ᐊᐅᓪᓚᕈᑎᓚᐅᖅᑕᑎ ᐃᓚᒋᓗᖏᑦ, ᓄᓇᒧᑦ ᐂᓕᖅᓗᓯ ᐊᖏᕈᑎᒋᓯᒪᔭᓐᓄᑦ ᑐᓂᔪᒪᓪᓗᒍ ᐂᕝᕙᕋᕼᐋᒻᒧᑦ, ᐂᓴᑭᒧᓪᓗ, ᔧᑯᒧᓪᓗ ᑭᖑᕚᖏᓐᓄᓪᓗ. 
2ᐂᖏᓕᖁᑎᒐᓗ ᑎᓕᓂᐊᖅᐸᕋ ᐃᓕᑦᓯᓐᓂᒃ ᓯᕗᓕᖁᓪᓗᒍ, ᕿᒫᑎᓐᓂᐊᖅᐸᒃᑲᓗ ᑬᓇᓂᒥᐅᑦ, ᐊᒧᕅᑎᒃᑯᓪᓗ, ᕼᐃᑍᑎᒃᑯᓪᓗ, ᐱᕆᔧᑎᒃᑯᓪᓗ, ᕼᐃᕔᑎᓪᓗ, ᔨᐳᓮᑎᓪᓗ. 
3ᑕᕝᕗᖓ ᓄᓇᒧᑦ ᐂᔪᒃᓴᐅᕗᓯ ᓂᕿᒃᓴᖃᑦᓯᐊᖅᑐᒧᑦ ᐊᔪᖅᓴᕐᖕᓇᖏᑦᑐᒧᓪᓗ. ᐅᕙᖓᓕ ᓇᖕᒥᓂᖅ ᐃᓚᒋᓂᐊᓐᖏᓚᑦᓯ, ᓯᑎᔪᐊᓘᓂᓯ ᐱᓪᓗᒍ, ᐃᓚᒋᑐᐊᕈᑦᓯ ᓄᖑᑕᐅᑎᑐᐃᓐᓇᕆᐊᖃᕋᑦᓯ ᑕᒫᓂ ᐊᖅᑯᑖᓂ.”
4ᐃᓄᐃᓪᓕ ᑕᒪᑐᒥᖓ ᑐᓴᕋᒥᒃ, ᐊᖏᔪᖅᔪᐊᒥᒃ ᕿᒃᓵᓕᖅᐳᑦ; ᐱᐅᓴᐅᑎᒐᓚᖕᓂᒡᓗ ᐊᑐᖅᑐᖃᕈᓐᓃᖅᓗᑎᒃ. 
5ᐊᑕᓂᖅ ᐅᖃᓚᐅᕐᖕᒪᑦ ᒨᓯᓯᒧᑦ ᐅᖃᐅᑦᔨᖁᓪᓗᒍ ᐄᓴᕅᓕᒥᐅᓂᒃ, “ᐃᓕᑦᓯ ᓯᑎᔪᐊᓘᒐᑦᓯ ᐃᓅᖃᑎᒌᑦ, ᐃᓕᑦᓯᓐᓄᑦ ᐃᓚᒋᔭᐅᓂᐊᕋᓗᐊᕈᒪ ᐊᒡᓛᑦ ᐊᑯᓂᐅᖏᑦᑐᒥᒃ, ᐊᑕᖏᑦᓯᐊᖅᓗᓯ ᓄᖑᑕᐅᑎᒍᓐᓇᖅᐸᑦᓯ. ᒫᓐᓇᓕ ᐱᐅᓴᐅᑎᒐᓚᒃᓯ ᐲᔭᓚᐅᖅᓯᐅᒃ, ᑕᕝᕙ ᐃᓱᒪᑖᕐᖕᓂᐊᖅᐳᖓ ᖃᓄᐃᓕᐅᖅᑐᒃᓴᐅᖕᒪᖔᕐᖕᒪ ᐃᓕᑦᓯᓐᓄᑦ.” 
6ᑍᒤᒻᒪᑦ ᖃᖅᑲᒥᑦ ᕼᐆᕆᑉᒥᑦ ᐊᐅᓪᓚᓕᖅᑎᓪᓗᒋᑦ, ᐄᓴᕅᓕᒥᐅᑦ ᐃᓄᖏᑦ ᐱᐅᓴᐅᑎᒐᓚᖕᓂᒃ ᐊᑐᖅᑐᖃᓚᐅᕈᓐᓁᖅᐳᑦ.
7ᐄᓴᕅᓕᒥᐅᓪᓕ ᑕᖕᒫᖅᑎᕌᖓᑕ, ᒨᓯᓯᐅᑉ ᑐᐱᖅ ᐃᑦᔪᕐᖕᓁᑦᑐᖅ ᑕᖕᒫᖅᓯᒪᕕᐅᔪᑦ ᓯᓚᑖᓄᑦ ᓇᑉᐸᖃᑦᑕᓚᐅᖅᐹ, ᑕᖕᒫᖅᓯᒪᕕᐅᔪᑦ ᐅᖓᓯᒋᔭᖓᓄᑦ; ᑍᔭᐅᕙᓚᐅᖅᐳᖅᓗ ᐊᑕᓂᐅᑉ ᓇᔪᒐᖓᓂᒃ, ᓇᓪᓕᐊᓪᓗ ᐊᑕᓂᕐᖕᒧᑦ ᖃᐅᔨᓇᓱᐊᕈᒪᔪᖅ ᑕᕝᕗᓐᖓᖃᑦᑕᓚᐅᖅᐳᑦ ᑐᐱᕐᖕᒧᑦ. 
8ᒨᓯᓯᓕ ᑍᒪᓐᖓᑦ ᑐᐱᕐᖕᒧᐊᓕᕌᖓᑦ, ᐃᓄᐃᑦ ᓇᖏᖃᑦᑕᓚᐅᖅᐳᑦ ᑐᐱᖏᑕ ᐹᖓᓂ, ᒨᓯᓯᒥᒃ ᑕᑯᓐᓈᖅᓱᑎᒃ ᐃᑎᓚᐅᖏᓐᓂᓕᒫᖓᓂ ᑐᐱᕐᖕᒧᑦ. 
9ᒨᓯᓯᓕ ᐃᑎᕇᕌᖓᑦ ᑐᐱᕐᖕᒧᑦ, ᓄᕗᔭ ᖁᒻᒧᑦ ᐊᒥᑦᑐᑳᒥᒃ ᐊᒻᒧᐊᖃᑦᑕᓚᐅᖅᐳᖅ ᑐᐱᐅᑉ ᐹᖓᓄᑦ, ᑕᕝᕙᓐᖓᓪᓗ ᓄᕗᔭᒥᑦ ᐊᑕᓂᐅᑉ ᒨᓯᓯ ᐅᖃᓪᓚᒡᕕᒋᖃᑦᑕᓚᐅᖅᐹ. 
10ᐃᓄᓕᒫᓪᓕ ᓄᕗᔭᒥᒃ ᐊᒥᑦᑐᑳᒥᒃ ᑐᐱᐅᑉ ᐹᖓᓄᑦ ᐊᒻᒧᐊᒃᑐᒥᒃ ᑕᑯᔭᕅᒐᒥᒃ, ᐅᑯᓪᓗᑎᒃ ᑐᒃᓯᐊᓕᖃᑦᑕᓚᐅᖅᐳᑦ, ᐃᓄᓕᒫᑦ ᑐᐱᕐᖕᒥᒃᑕ ᐹᖏᓐᓂ. 
11ᐊᑕᓂᐅᓪᓕ ᒨᓯᓯ ᐅᖃᓪᓚᒡᕕᒋᖃᑦᑕᖅᐹ ᑕᑯᓐᓇᖃᑦᑕᐅᑎᔪᑎᑐᑦ ᑮᓇᕐᖕᒥᑦ ᑮᓇᕐᖕᒧᑦ, ᐃᓅᑉ ᐃᓚᓐᓇᕆᔭᒥᓄᑦ ᐅᖃᓪᓚᖕᓂᖓᑎᑐᑦ. ᑭᖑᓂᖓᒍᓪᓕ ᒨᓯᓯ ᐅᑎᖃᑦᑕᓚᐅᖅᐳᖅ ᐃᓄᖕᓄᑦ ᑕᖕᒫᖅᓯᒪᕕᐅᔪᒧᑦ. ᐃᓅᓱᒃᑑᔪᖅᓕ ᒨᓯᓯᐅᑉ ᐃᑲᔪᖅᑎᖓ, ᔮᓱᐊ ᓈᓂᐅᑉ ᐃᕐᖕᓂᖓ, ᑐᐱᕐᖕᒥ ᓅᖃᑦᑕᓚᐅᓐᖏᓚᖅ.
12ᒨᓯᓯ ᐊᑕᓂᕐᖕᒧᑦ ᐅᖃᖅᐳᖅ, “ᓱᓕᓚᐅᖅᐲᑦ ᐅᕙᓐᓄᑦ ᐅᖃᓚᐅᕋᕕᑦ ᐅᑯᐊ ᐃᓄᐃᑦ ᐅᕙᓐᓄᑦ ᑕᓯᐅᖅᑕᐅᖁᓂᕋᖅᓗᒋᑦ ᐊᕗᖓ ᓄᓇᒧᑦ, ᑭᓯᐊᓂᓕ ᐅᕙᓐᓄᑦ ᐅᖃᓚᐅᖅᓯᒪᖏᑦᑐᑎᑦ ᑭᓇᒥᒃ ᐱᖃᑎᖃᖅᑐᒃᓴᐅᖕᒪᖔᕐᖕᒪ. ᐅᕙᓐᓄᓪᓗ ᐅᖃᖅᓯᒪᔪᑎᑦ ᖃᐅᔨᒪᑦᓯᐊᕐᖕᓂᕋᖅᓗᑎᑦ ᐅᕙᓐᓂᒃ ᖁᕕᐊᒋᔭᖃᕐᖕᓂᕋᖅᓗᑎᓪᓗ. 
13ᒫᓐᓇᓕ ᑕᒪᓐᓇ ᓱᓕᒃᐸᑦ, ᐅᕙᓐᓂᒡᓗ ᖁᕕᐊᒋᔭᖃᓪᓚᕆᒃᑯᕕᑦ, ᐃᓱᒪᒋᓯᒪᔭᕐᖕᓂᒃ ᐅᖃᐅᑎᓚᐅᓐᖓ ᐃᓕᖕᓂᒃ ᐱᔨᑦᓯᑦᓯᐊᕈᓐᓇᖁᓪᓗᖓ ᐃᓕᖕᓄᓪᓗ ᖁᕕᐊᒋᔭᐅᖏᓐᓇᖁᓪᓗᖓ. ᐃᖅᑲᐅᒪᓗᑎᑦᑕᐅᖅ ᐅᑯᐊ ᐃᓅᖃᑎᒌᒡᔪᐊᑦ ᓂᕈᐊᖅᓯᒪᒐᕕᒋᑦ ᓇᖕᒥᓂᖅ ᐃᓄᖁᑎᒋᔪᒪᓪᓗᒋᑦ.”
14ᐊᑕᓂᖅ ᐅᖃᖅᐳᖅ, “ᐅᕙᖓ ᐱᖃᑎᒋᓂᐊᖅᐸᒋᑦ, ᓵᓚᖃᖅᑎᓐᓂᐊᖅᐸᒋᓪᓗ.”
15ᒨᓯᓯᐅᓪᓕ ᑭᐅᕚ, “ᐱᖃᑎᒋᓂᐊᖏᒃᑯᑦᑎᒍᑦ, ᐅᕙᓐᖓᑦ ᓇᔪᖅᑕᑦᑎᓐᓂᑦ ᐊᐅᓪᓚᖅᑎᑦᑍᓕᑎᒍᑦ. 
16ᖃᓄᖅᓕ ᖃᐅᔨᒪᔭᐅᑦᓯᐊᕈᓐᓇᕋᔭᖅᐲᑦ ᐃᓄᖁᑎᖕᓂᒃ ᖁᕕᐊᓲᑎᖃᕐᖕᓂᕐᖕᓂᒃ ᐅᕙᓐᓂᒡᓗ ᐅᕙᑦᑎᓐᓄᑦ ᐱᖃᑕᐅᓂᐊᖏᓪᓗᑎᑦ? ᐃᓕᖕᓄᑦ ᐃᓚᒋᔭᐅᑐᐊᕈᑦᑕ ᐅᐱᓐᓇᖅᑎᑕᐅᓂᖅᓴᐅᒐᔭᕋᑦᑕ ᓯᓚᖅᔪᐊᕐᖕᒥ ᐃᓄᒋᔭᐅᔪᓕᒫᓂᑦ.”
17ᐊᑕᓂᖅ ᐅᖃᖅᐳᖅ ᒨᓯᓯᒧᑦ, “ᐅᖃᐅᓯᕆᔭᖅᑐᑦᓯᐊᖅ ᐱᓇᓱᐊᕐᖕᓂᐊᖅᐳᖓ; ᖃᐅᔨᒪᑦᓯᐊᕋᒃᑭᑦ ᖁᕕᐊᒋᑦᓯᐊᖅᓗᑎᓪᓗ ᐊᑏᓪᓗ ᖃᐅᔨᒪᑦᓯᐊᖅᐸᕋ.”
18ᒨᓯᓯᓕ ᐅᖃᖅᐳᖅ, “ᑐᒃᓯᐊᖅᐳᖓ, ᓇᔫᑎᓂᕕᑦ ᖃᐅᒪᓂᖅᔪᐊᖓᓂᒃ ᑕᑯᑎᓚᐅᓐᖓ.”
19ᐊᑕᓂᐅᑉ ᑭᐅᕚ, “ᑕᑯᒥᓇᕐᖕᓂᖅᔪᐊᕋ ᐊᑕᖏᖅᓗᒍ ᐃᓕᖕᓄᑦ ᐊᖅᑯᓵᖅᑎᓐᓂᐊᖅᐸᕋ, ᐊᑎᕐᖕᒪᓗ ᐃᑦᔪᕐᖕᓁᓐᓂᖓ ᐅᖃᐅᓯᕆᓂᐊᖅᐸᕋ ᐃᓕᖕᓄᑦ. ᐊᑕᓂᐅᒐᒪ, ᐱᑦᓯᐊᖅᕕᒋᔪᒪᔭᓐᓄᑦ ᐱᑦᓯᐊᖅᐸᒃᐳᖓ, ᓂᑲᒋᔪᒪᔭᓐᓄᓪᓗ ᓂᖃᒍᓱᒃᐸᒃᓗᖓ. 
20ᑮᓇᕋᓕ ᐃᓕᖕᓄᑦ ᑕᑯᔭᐅᑎᓐᓂᐊᓐᖏᓚᕋ; ᐃᓄᑐᐃᓐᓇᖅ ᐅᕙᓐᓂᒃ ᑕᑯᔪᖅ ᐃᓅᔪᓐᓇᖏᒻᒪᑦ.” 
21ᐊᑕᓂᖅᓗ ᐅᖃᖅᐳᖅ, “ᐅᕙᓂᓕ ᓴᓂᑦᑎᐊᓐᓂ ᓇᖏᕈᓐᓇᖅᐳᑎᑦ ᐅᔭᕋᓱᒡᔪᖕᒥ.+ 
22ᑕᑯᒥᓇᕐᖕᓂᖅᔪᐊᕋ ᐃᓕᖕᓄᑦ ᐊᖅᑯᓵᖅᑎᓕᕈᒃᑯ, ᐅᔭᕋᓱᒡᔪᐃᑦ ᐊᑯᓂᖓᓅᖅᑎᓐᓂᐊᖅᐸᒋᑦ, ᐊᒡᒐᓐᓄᓪᓗ ᑕᓗᓯᒪᓂᐊᖅᐸᒋᑦ ᐃᓕᖕᓂᑦ ᖄᖏᐅᑎᖅᑳᖏᓐᓂᓐᓂ. 
23ᑕᕝᕙ ᐊᒡᒐᒃᑲ ᐃᓕᖕᓂᑦ ᐲᖅᑎᓐᓂᐊᖅᐸᒃᑲ, ᑕᕝᕙ ᑐᓄᓐᓂᒃ ᑕᑯᓂᐊᖅᐳᑎᑦ; ᑮᓇᕋᓕ ᑕᑯᓂᐊᓐᖏᓚᑦ.”
