1ᐸᐅᓗᓯᒥᑦ, ᑎᒍᔭᐅᓯᒪᔪᒥᑦ ᔩᓱᓯ ᙭ᔅᑑᓯ ᐱᑦᔪᑎᒋᓪᓗᒍ, ᑎᑎᕋᖅᐳᒍᒃ ᖃᑕᓐᖑᑎᕗᓪᓗ ᑎᒧᑎ,
2ᐃᓚᒌᒃᑐᓄᓪᓗ ᐃᒡᓗᑦᓯᓐᓂ ᑲᑎᒪᖃᑦᑕᖅᑐᓄᑦ, ᓇᔭᑦᑎᓐᓄᓪᓗ ᐊᐱᐊᒧᑦ, ᐅᓇᑕᖅᑎᐅᖃᑎᑦᑎᓐᓄᓪᓗ ᐋᑭᐸᓯᒧᑦ.
3ᒎᑎᐅᑉ ᐊᑖᑕᑦᑕ ᐊᑕᓂᐅᓪᓗ ᔩᓱᓯ ᙭ᔅᑑᓯᐅᑉ ᑐᓂᓯᕕᒋᓕᓯ ᐱᔪᓐᓇᖅᑎᑦᓯᓂᕐᖕᒥᓂᒃ ᓮᒻᒪᖅᑎᑦᓯᓂᕐᖕᒥᓂᒡᓗ.
4ᑍᒪᓐᖓᑦ ᑐᒃᓯᐊᓕᕌᖓᒪ ᐃᖅᑲᐅᒪᖃᑦᑕᖅᐸᒋᑦ ᒎᑎᒧᓪᓗ ᖁᔭᓕᑦᔪᑎᒋᖃᑦᑕᖅᐸᒋᑦ. 
5ᑐᓴᖅᑎᑕᐅᓯᒪᒐᒪ ᐃᑦᔪᕐᖕᓁᑎᑕᐅᓯᒪᔪᓕᒫᓄᑦ ᓇᒡᓕᒍᓱᖕᓂᕐᖕᓂᒃ ᐅᒃᐱᕐᖕᓂᒃᑯᓪᓗ ᑲᔪᓯᑦᓯᐊᕋᕕᑦ ᐊᑕᓂᕐᖕᒧᑦ ᔩᓱᓯᒧᑦ. 
6ᑐᒃᓯᐊᖅᐳᖓᓗ ᐅᒃᐱᕐᖕᓂᒃᑯᑦ ᑲᔪᓯᓂᕐᖕᓂᒃ ᐅᖃᐅᓯᖃᖃᑦᑕᖁᓪᓗᑎᑦ ᐃᓅᖃᑎᖕᓄᑦ ᖃᐅᔨᑦᔪᑕᐅᖁᓪᓗᒍ ᓮᒻᒪᖅᑎᑕᐅᓂᕆᔭᑦᑎᓐᓂᒃ ᙭ᔅᑑᓯᒥ. 
7ᖃᑕᓐᖑᑎᒐ ᓇᒡᓕᖕᓇᖅᑐᑎᑦ, ᓇᒡᓕᖕᓂᕐᖕᓄᑦ ᐊᖏᔪᐊᓗᖕᒥᒃ ᖁᕕᐊᓱᒃᑎᑕᐅᕗᖓ ᐱᕙᓪᓕᖅᑎᑕᐅᓪᓗᖓᓗ, ᐃᑦᔪᕐᖕᓁᑎᑕᐅᓯᒪᔪᓕᒫᑦ ᐆᒻᒪᑎᒥᒍᑦ ᖁᕕᐊᓱᒃᑎᑕᐅᓯᒪᖕᒪᑕ ᐱᑦᔪᑎᒋᓪᓗᑎᑦ.
8ᑍᒤᒻᒪᑦ ᓯᕘᕋᖏᓪᓗᖓ ᙭ᔅᑑᓯᒥ ᐅᖃᖅᕕᒋᔪᓐᓇᕋᓗᐊᖅᐸᒋᑦ ᐱᔭᕆᐊᖃᓪᓚᕆᒃᑐᒥᒃ ᐱᖁᓪᓗᑎᑦ, 
9ᓇᒡᓕᒋᒐᒃᑭᓪᓕ ᕿᓄᕕᒋᑐᐃᓐᓇᓕᖅᐸᒋᑦ, ᐅᕙᖓ ᐸᐅᓗᓯ, ᒫᓐᓇ ᑎᒍᔭᐅᓯᒪᕕᖕᒦᑦᑐᖓ ᔩᓱᓯ ᙭ᔅᑑᓯ ᐱᑦᔪᑎᒋᓪᓗᒍ. 
10ᕿᓄᕕᒋᕙᒋᑦ ᐅᓂᓯᒪᓯ ᐱᑦᔪᑎᒋᓪᓗᒍ, ᑖᓐᓇ ᓇᖕᒥᓂᖅ ᐃᕐᖕᓂᕆᔭᕋ ᙭ᔅᑑᓯᒥ; ᑎᒍᔭᐅᓯᒪᕕᖕᒦᑎᓪᓗᖓ ᐊᓂᕐᖕᓂᒃᑯᑦ ᐊᑖᑕᑖᕆᓚᐅᕐᖕᒪᖓ. 
11ᑍᑦᓱᒪᓂ ᐊᑑᑎᒃᓴᖃᓚᐅᓐᖏᓚᖅ ᐃᓕᖕᓄᑦ, ᒫᓐᓇᓕ ᐊᑑᑎᒃᓴᖃᒻᒪᕆᓕᖅᐳᖅ ᐃᓕᖕᓄᑦ ᐅᕙᓐᓄᓪᓗ.
12ᒫᓐᓇ ᐃᓕᖕᓄᑦ ᐅᑎᖅᑎᓕᖅᐸᕋ, ᐅᕙᖓᐅᔮᖅᑎᓪᓗᒍ ᐃᓚᓕᐅᓚᐅᕈᒃ. 
13ᐱᓯᒤᓐᓇᕈᒪᔭᕋᓗᐊᕋ, ᑎᒍᔭᐅᓯᒪᓂᓐᓂ ᐅᖃᐅᓰᑦ ᑐᓴᕈᒥᓇᖅᑐᑦ ᐱᑦᔪᑎᒋᓪᓗᒋᑦ, ᐅᕙᓐᓂᒃ ᐃᑲᔪᕈᓐᓇᖁᓪᓗᒍ ᐃᓇᖏᖅᓗᑎᑦ. 
14ᐃᑲᔪᖅᑎᓐᓇᓱᐊᖅᓗᑎᓪᓕ ᐅᕙᓐᓂᒃ ᐱᖏᒃᑲᓗᐊᖅᐸᒋᑦ ᐱᔪᒪᔧᓪᓕ ᐊᑐᑦᓯᐊᖅᓗᒍ ᐱᖁᕙᒋᑦ ᐱᓇᓱᐊᕈᒪᓪᓗᖓ ᐊᖏᖃᑎᒋᓯᒪᑦᓯᐊᖅᓗᑎᑦ.
15ᐃᒻᒪᖄ ᑖᓐᓇ ᐃᓕᖕᓂᑦ ᐊᐅᓪᓚᑬᓐᓇᓚᐅᕐᖕᓂᖅᐳᖅ, ᐱᓯᒤᓐᓇᕈᓐᓇᓛᕋᕕᐅᒃ ᑍᒪᓐᖓᓕᒫᖅ, 
16ᒫᓐᓇ ᐱᔨᑐᑦ ᑍᒤᑦᓱᓐᓁᖅᐳᖅ ᐱᔨᒥᓪᓕ ᐱᓪᓚᕆᐅᓂᖅᓴᐅᓕᖅᐳᖅ, ᓇᒡᓕᖕᓇᖅᑑᓪᓗᓂᓕ ᖃᑕᓐᖑᑎᐅᓕᖅᐳᖅ, ᐅᕝᕙᓐᓄᑦ ᐃᓕᖕᓄᓪᓕ ᐊᑐᕐᖕᓇᕐᖕᓂᖅᓴᐅᓕᖅᐳᖅ, ᑎᒥᒃᑯᑦ ᐊᑕᓂᕐᖕᒥᓗ.
17ᐱᓇᓱᐊᖃᑎᓪᓚᕆᒃᑐᑦ ᐃᓱᒪᒋᒍᕕᖓ, ᑐᓐᖓᓱᒃᑎᓐᓂᐊᖅᐸᑦ ᐅᕙᖓᐅᔮᖅᑎᓪᓗᒍ. 
18ᐃᓕᖕᓄᑦ ᐱᐅᖏᑦᑐᓕᓯᒪᓚᐅᕐᖕᓂᖅᐸᑦ, ᐅᕝᕙᓗ ᐊᑭᓕᒃᓴᖃᓚᐅᕐᖕᓂᖅᐸᑦ ᓱᓇᑐᐃᓐᓇᕐᖕᒥᒃ, ᐅᕙᓐᓄᑦ ᐊᑭᓕᒐᒃᓴᐅᑎᓐᓂᐊᖅᐸᑎᑦ. 
19ᑖᒃᑯᐊ ᒫᓐᓇ ᑎᑎᕋᖅᑕᒃᑲ ᓇᖕᒥᓂᖅ ᐅᕙᖓ ᐸᐅᓗᓯ ᐊᒡᒐᓐᓄᑦ ᑎᑎᕋᖅᐸᒃᑲ, ᐅᕙᖓ ᐊᑭᓕᕈᒫᖅᐸᒋᑦ; ᐅᕙᓐᓄᑦ ᐊᑭᓕᒃᓴᖃᕐᖕᓂᕋᖅᓗᑎᑦ ᐅᖃᖏᒃᑲᓗᐊᖅᐳᖓ ᐃᓕᖕᓂᒃ ᓇᖕᒥᓂᖅ ᐊᑭᓕᒃᓴᕆᒐᕕᑦ ᐅᕙᓐᓄᑦ. 
20ᐃᓛᒃ ᖃᑕᓐᖑᑎᒐ, ᖁᕕᐊᒋᔭᓐᓂᒃ ᐱᓇᓱᐊᖁᕙᒋᑦ ᐊᑕᓂᕐᖕᒥ. ᐆᒻᒪᑎᒃᑯᑦ ᖁᕕᐊᓱᒃᑎᓚᐅᓐᖓ.
21ᖁᓚᓐᖏᓚᖓ ᐱᓇᓱᐊᖅᑕᐅᖁᔭᓐᓂᒃ ᓈᓚᖕᓂᐊᕋᕕᑦ, ᑖᒃᑯᓂᖓ ᑎᑎᕋᐅᑎᒋᔭᓐᓂᒃ, ᖃᐅᔨᒪᓪᓗᖓ ᐅᖃᐅᓯᕆᔭᒪ ᐊᒡᓛᑦ ᐅᖓᑖᓄᑦ ᐱᓇᓱᐊᑦᓯᐊᕐᖕᓂᐊᕋᕕᑦ. 
22ᑍᒫᒃᑕᐅᖅ, ᓯᓂᒃᑕᖅᕕᒃᓴᓐᓂᒃ ᐋᖅᑭᓯᓯᒪᖁᕙᒋᑦ, ᓂᕆᐅᒃᑲᒪ ᑐᒃᓯᐊᕐᖕᓂᓯ ᑭᐅᔭᐅᓂᐊᕐᖕᒪᑕ ᐃᓕᖕᓄᑦ ᐅᑎᕈᓐᓇᖁᓪᓗᖓ.
23ᐃᐸᐳᕌᓯᐅᑉ, ᑎᒍᔭᐅᓯᒪᖃᑎᒪ ᔩᓱᓯ ᙭ᔅᑑᓯ ᐱᑦᔪᑎᒋᓪᓗᒍ ᑖᑦᓱᒪ ᑕᕝᕙᐅᕗᑏᖅᐹᑎᑦ, 
24ᐅᑯᓇᓐᖓᓪᓗ ᐱᓇᓱᐊᖃᑎᓐᓂᑦ ᑕᕝᕙᐅᕗᑏᖅᑕᐅᒋᕗᑎᑦ ᒫᑯᓯᒧᑦ, ᐊᕆᔅᑕᑰᓯᒧᑦ, ᑏᒪᓯᒧᑦ, ᓘᑲᓯᒧᓪᓗ.
25ᐊᑕᓂᑦᑕ ᔩᓱᓯ ᙭ᔅᑑᓯᐅᑉ ᐱᔪᓐᓇᖅᑎᑦᓯᓂᖓᑕ ᐊᓂᕐᖕᓂᓯ ᐃᓚᒋᓕᒋᑦ.
