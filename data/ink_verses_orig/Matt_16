1ᐹᕋᓰᓪᓕ ᐃᓚᖏᑦ ᓵᑦᔫᓯᓪᓗ ᔩᓱᓯᒧᐊᖅᐳᑦ ᐆᒃᑐᕈᒪᓪᓗᓂᑦᔪᒃ; ᑍᒤᒻᒪᑦ ᑲᒪᓇᖅᑐᓕᖁᕚᑦ, ᑕᑯᑎᑕᐅᔪᒪᓪᓗᑎᒃ ᓇᓗᓁᒃᑯᑕᕐᖕᒥᒃ ᕿᓚᖕᒥᑦ ᐱᔪᒥᒃ. 
2ᔩᓱᓯᐅᓪᓕ ᑭᐅᕔᑦ, “ᓯᕿᓂᖅ ᓂᐱᓕᖅᑎᓪᓗᒍ ᐅᖃᖅᐸᒃᐳᓯ, ‘ᓯᓚᑦᓯᐊᕙᐅᓛᓕᕆᕗᖅ; ᓄᕗᔧᑦ ᐊᐅᐸᖅᓯᖕᒪᑕ.’ 
3ᐅᓪᓛᒻᒪᕆᒃᑯᓪᓗ ᐅᖃᖅᐸᒃᑭᕗᓯ, ‘ᐅᓪᓗᒥ ᓯᓚᓗᖕᓂᐊᖅᐳᖅ, ᓄᕗᔧᑦ ᐊᐅᐸᖅᑑᓪᓗᑎᒃ ᕿᕐᖕᓂᖅᑕᐅᖕᒪᑕ.’ ᓯᓚᒥᒃ ᓇᓚᐅᑦᑍᔪᓐᓇᖅᑐᓯ ᑕᑯᓐᓈᖅᓗᓯ ᕿᓚᖕᒥᒃ, ᑐᑭᓯᔪᓐᓇᓐᖏᓚᓯᓕ ᓇᓗᓁᒃᑯᑕᕐᖕᓂᒃ ᓇᓪᓕᐅᑎᓕᖅᑐᓂᒃ ᒫᓐᓇᐅᔪᒥᒃ! 
4ᐅᓪᓗᒥ ᐃᓄᐃᑦ ᐱᐅᖏᑦᑑᓕᔪᑦ ᒎᑎᖃᖏᑦᑐᓪᓗ ᑲᒪᓇᖅᑐᓂᓕᕐᖕᒥᒃ ᑕᑯᔪᒪᕗᑦ, ᐆᒥᖓ ᑭᓯᐊᓂ ᑐᓂᓯᕕᐅᓂᐊᖅᐳᑦ ᔫᓇᐅᑉ ᑲᒪᓇᖅᑐᓕᓂᖓᓂᒃ.”
5ᐃᓕᓐᓂᐊᖅᑏᓪᓕ ᑕᓯᒃᑯᑦ ᐃᑳᖅᓗᑎᒃ ᐊᑭᐊᓄᐊᕋᒥᒃ, ᓂᐊᖂᔭᒥᒃ ᓇᒃᓴᕆᐊᒃᓴᖅ ᐳᐃᒍᖅᑐᕕᓂᐅᕗᑦ. 
6ᑕᕝᕙ ᔩᓱᓯᐅᑉ ᐅᖃᐅᑎᕔᑦ, “ᑲᒪᑦᓯᐊᕆᑦᓯ ᐃᒃᐱᒍᓱᑦᓯᐊᖅᓗᓯᓗ ᐹᕋᓰᑦ ᓵᑦᔫᓯᓪᓗ ᐳᕙᓪᓚᖅᓴᐅᑎᖏᓐᓂᒃ.”
7ᑖᒃᑯᐊᓗ ᐃᒻᒥᖕᓄᑦ ᐅᖃᖃᑎᒌᓕᖅᐳᑦ, ᐅᖃᖅᓗᑎᒃ, “ᑍᒫᖑᓇ ᐅᖃᓚᕿᔪᖅ ᓂᐊᖂᔭᒥᒃ ᓇᒃᓴᓚᐅᖏᓐᓂᑯᑦᑎᓐᓄᑦ.”
8ᔩᓱᓯᐅᓪᓕ ᖃᐅᔨᒪᒐᒥᒋᑦ ᖃᓄᖅ ᐅᖃᐅᓯᖃᕐᖕᒪᖔᑕ, ᐅᖃᐅᑎᕔᑦ, “ᓱᖕᒪᑦ ᐃᓕᑦᓯᓐᓄᑦ ᐅᖃᖃᑎᒌᒃᐱᓰ ᓂᐊᖂᔭᒡᒋᖅᓯᒪᖏᓐᓂᑦᓯᓐᓃᒃ? ᐅᒃᐱᕐᖕᓂᑦᓯᒍᑦ ᑲᔪᓯᓂᖃᓐᖏᓗᐊᕋᑦᓯ! 
9ᓱᓕ ᑐᑭᓯᓐᖏᓚᓰ? ᐃᖅᑲᐅᒪᓐᖏᓚᓰ? ᓂᐊᖂᔭᓂᒃ ᐊᒡᒍᐃᓚᐅᕋᒪ ᑕᓪᓕᒪᓂᒃ 5,000-ᓄᑦ ᐱᔭᐅᓂᐊᖅᑐᓃᒃ? ᖃᑦᓯᓂᒃ ᐃᕕᐅᔭᓂᒃ ᑕᑍᓚᐅᖅᐱᓰ? 
10ᐊᒻᒪᓗᑦᑕᐅᖅ ᐳᐃᒍᕆᕕᓯᐅᒃ? ᓂᐊᖂᔭᓂᒃ 7-ᓂᒃ ᐊᒡᒍᐃᓚᐅᕋᒪ 4,000-ᓄᑦ ᐱᔭᐅᓂᐊᖅᑎᓪᓗᒋᑦ? ᖃᑦᓯᓂᒃ ᐃᕕᐅᔭᓂᒃ ᑕᑍᓚᐅᖅᐱᓰ? 
11ᓱᖕᒪᓪᓖ? ᑐᑭᓯᓐᖏᓚᓯ ᓂᐊᖂᔭᒥᒃ ᐱᑦᔪᑎᖃᖅᓗᖓ ᐅᖃᖏᓐᓇᒪ? ᐃᓕᑦᓯᓐᓂᒃ ᐃᒃᐱᒋᑦᓯᐊᕆᑦᓯ ᐹᕋᓰᑦ ᓵᑦᔫᓯᓪᓗ ᐳᕙᓪᓚᖅᓴᐅᑎᖏᓐᓂᒃ!”
12ᑕᕝᕙ ᐃᓕᓐᓂᐊᖅᑏᑦ ᑐᑭᓯᓕᖅᐳᑦ ᐅᓗᕆᐊᓱᖁᔭᐅᖏᓐᓂᕐᖕᒥᒡᓂᒃ ᓂᐊᖂᔭᒧᑦ ᐳᕙᓪᓚᖅᓴᐅᑎᒥᒃ, ᐹᕋᓰᓪᓕ ᓵᑦᔫᓯᓪᓗ ᐊᔪᕆᖅᑐᐃᓂᖏᓐᓂᒃ ᑖᒃᑯᓂᖓᑐᐊᖅ.
13ᑕᕝᕙ ᔩᓱᓯ ᓯᓴᕆᐊᑉ ᐱᓕᐰᒦᑦᑑᑉ ᓄᓇᖓᑕ ᖃᓂᒋᔮᓄᐊᖅᐳᖅ, ᑕᕝᕙᓂᓗ ᐃᓕᓐᓂᐊᖅᑎᓂ ᐊᐱᕆᕔᑦ, “ᐃᓅᑉ ᐃᕐᖕᓂᖓ ᐃᓄᖕᓂᑦ ᑭᓇᐅᓇᓱᒋᔭᐅᕚ?”
14ᑖᒃᑯᐊ ᑭᐅᕗᑦ, “ᐃᓚᖏᑦ ᔪᐊᓇᓯ ᐹᑉᑎᑎᕆᔨᐅᓂᕅᕗᑦ, ᐃᓚᖏᓪᓕ ᐃᓔᑦᔭᐅᓂᕅᕗᑦ, ᐃᓚᖏᓪᓗᑦᑕᐅᖅ ᔨᕆᒤᐊᐅᓂᕅᕗᑦ ᐅᕝᕙᓗ ᐱᔪᖃᓛᖅᑐᒥᒃ ᒎᑎᐅᑉ ᐅᖃᖅᑎᖏᑕ ᐃᓚᖓᑦ.”
15ᑕᕝᕙ ᔩᓱᓯᐅᑉ ᐅᖃᐅᑎᕔᑦ, “ᐃᓕᑦᓯᓖ ᑭᓇᐅᓇᓱᒋᕕᓯᓐᖔ?”
16ᑕᕝᕙ ᓮᒨᓂ ᐲᑦᑐᕉᓯᐅᑉ ᑭᐅᕚ, “᙭ᔅᑑᓯᐅᕗᑎᑦ, ᒎᑎᐅᑉ ᐆᒪᔫᑉ ᐃᕐᖕᓂᖓ.”
17ᔩᓱᓯᐅᓪᓗ ᑭᐅᕚ, “ᓮᒨᓃ ᔪᐊᓇᓯᐅᑉ ᐃᕐᖕᓂᖓ ᓈᒻᒪᓈᖅᐳᑎᑦ! ᑕᒪᓐᓇ ᖃᐅᔨᑎᑕᐅᓃᑦ ᐃᓄᑐᐃᓐᓇᕐᖕᒥᑦ ᐱᓐᖏᓚᖅ, ᐊᑖᑕᒪᓕ ᕿᓚᖕᒦᑦᑑᑉ ᑕᒪᑐᒥᖓ ᑐᑭᓯᑎᑉᐹᑎᑦ. 
18ᑍᒤᒻᒪᑦ ᐅᖃᐅᑎᕙᒋᑦ, ᐲᑦᑐᕉᓯᐅᕗᑎᑦ, ᐅᔭᕋᒃ; ᐅᔭᕋᖕᒧᓪᓗ ᑕᕝᕗᖓ ᐃᓚᒌᒃᑐᖁᑎᒃᑲ ᑐᓐᖓᕕᖃᖅᑎᓪᓗᒋᑦ ᐋᖅᑭᒃᓱᕐᖕᓂᐊᖅᐸᒃᑲ, ᑐᖁᒧᓪᓘᓐᓃᑦ ᓵᓚᒋᔭᐅᔪᓐᓇᕐᖕᓂᐊᓐᖏᓚᑦ. 
19ᑐᓂᓯᕕᒋᓂᐊᖅᐸᒋᑦ ᒎᑎᐅᑉ ᐊᑕᓂᐅᕕᖓᑕ ᐅᒃᑯᐃᕈᑎᖏᓐᓂᒃ; ᓄᓇᖅᔪᐊᒥᓗ ᕿᓚᒃᓱᕐᖕᓂᐊᖅᑕᑎᑦ ᕿᓚᖕᒥ ᕿᓚᒃᓱᖅᑕᐅᓯᒪᔪᒫᕆᕗᑦ, ᓄᓇᖅᔪᐊᒥᓗ ᑕᒫᓂ ᕿᓚᕈᑦᔮᕐᖕᓂᐊᖅᑕᑎᑦ ᕿᓚᖕᒥᑦᑕᐅᖅ ᕿᓚᕈᑦᔮᖅᑕᐅᔪᒫᕆᕗᑦ.”
20ᑕᕝᕙ ᔩᓱᓯᐅᑉ ᐃᓕᓐᓂᐊᖅᑎᓂ ᐃᓂᖅᑎᖅᐰᑦ ᑭᓇᒧᓪᓘᓐᓃᑦ ᐅᖃᖁᓇᒋᑦ ᙭ᔅᑑᓯᐅᓂᕐᖕᒥᓂᒃ.
21ᑕᕝᕙᓐᖓᑦ ᐱᒋᐊᖅᓗᓂ ᔩᓱᓯ ᓇᓗᓇᖏᑦᓯᐊᖅᑐᒥᒃ ᐃᓕᓐᓂᐊᖅᑎᒥᓄᑦ ᐅᖃᐅᓯᖃᓕᖅᐳᖅ, “ᔪᕉᓴᓚᒧᐊᕆᐊᖃᖅᐳᖓ ᑕᕝᕙᓂ ᐋᓐᓂᐊᑎᑕᐅᔪᒫᖅᐳᖓ ᐊᖏᔪᒥᒃ ᔫᑎᓄᑦ ᐊᖓᔪᖅᑲᐅᔪᓄᑦ, ᑐᓂᕐᕈᓯᖅᑎᑦᓯᔩᓪᓗ ᐊᖓᔪᖅᑳᖏᓐᓄᑦ, ᐱᖁᔭᓂᒡᓗ ᐃᓕᓮᔨᓄᑦ, ᑐᖁᑕᐅᔪᒫᖅᐳᖓᓗ, ᐅᓪᓗᓪᓕ ᐱᖓᔪᐊᓐᓂ ᒪᑭᑦᓱᒫᕆᕗᖓ.”
22ᐲᑦᑐᕉᓯᐅᓪᓗ ᓴᓂᒥᓄᐊᖅᑎᓪᓗᓂᐅᒃ ᐃᓂᖅᑎᒻᒪᕆᓕᖅᐹ; ᐅᖃᖅᓗᓂ, “ᒎᑎᐅᑉ ᑕᒪᓐᓇ ᓄᖅᑲᖅᑎᓪᓕᐅᒃ, ᐊᑕᓃᖅ! ᑕᒪᓐᓇ ᐃᓕᖕᓄᑦ ᑎᑭᓚᐅᖅᓯᒪᓂᐊᓐᖏᓚᖅ!”
23ᔩᓱᓯᐅᓪᓗ ᐲᑦᑐᕉᓯ ᓵᓪᓗᓂᐅᒃ ᐅᖃᐅᑎᕚ, “ᓵᑖᓇᓰ, ᑐᓄᓐᓅᕆᑦ! ᐊᑐᕆᐊᖃᖅᑕᓐᓂᒃ ᐊᒡᕕᐊᕋᓱᐊᕋᕕᑦ; ᑕᒪᓐᓇ ᐃᓱᒪᒋᔧᑦ ᒎᑎᒥᑦ ᐱᖏᒻᒪᑦ, ᐃᓄᑐᐃᓐᓇᕐᖕᒥᓪᓕ ᐱᕗᖅ!”
24ᑕᕝᕙ ᔩᓱᓯᐅᑉ ᐃᓕᓐᓂᐊᖅᑎᓂ ᐅᖃᐅᑎᓕᖅᐰᑦ, “ᓇᓪᓕᐊᑦ ᐅᕙᓐᓄᑦ ᒪᓕᒍᒪᔪᖅ, ᐃᒻᒥᓂᒃ ᖁᔭᓈᖅᑐᒃᓴᐅᕗᖅ, ᓴᓐᓂᖓᔪᓕᒥᓂᒡᓗ ᐊᒡᔭᖅᓯᓗᓂ, ᒪᓕᒃᑐᒃᓴᐅᕗᖅ ᐅᕙᓐᓄᑦ. 
25ᐃᓅᓯᕐᖕᒥᓂᒃ ᐊᓐᓂᕈᓱᒃᑐᖅ ᐃᓅᓯᕐᖕᒥᓂᒃ ᐊᓯᐅᔨᔪᒫᖅᐳᖅ, ᓇᓪᓕᐊᓪᓕ ᐃᓅᓯᕐᖕᒥᓂᒃ ᐊᓯᐅᔨᔪᖅ ᐅᕙᓐᓂᒃ ᐱᑦᔪᑎᖃᖅᓗᓂ ᑖᓐᓇ ᐃᓅᓯᕐᖕᒥᒃ ᓇᓂᓯᓂᐊᖅᐳᖅ. 
26ᐃᓄᒃ ᓱᓇᒥᒃ ᐱᕙᓪᓕᐅᑎᒃᓴᖃᕋᔭᖅᐹ? ᓯᓚᖅᔪᐊᓕᒫᒥᒃ ᐱᑖᕈᓂ, ᐃᓅᓯᕐᖕᒥᓂᒡᓗ ᐊᓯᐅᔨᓗᓂ? ᐅᕝᕙᓗ ᓱᓇᒥᒃ ᑐᓂᔭᒃᓴᖃᕋᔭᖅᐹ? ᐃᓅᓯᕐᖕᒥᓂᒃ ᐅᑎᖅᑎᑦᓯᔪᓐᓇᖁᓪᓗᒎ? 
27ᐃᓅᑉ ᐃᕐᖕᓂᖓ ᑎᑭᑦᓱᒫᕐᖕᒪᑦ ᐂᖏᓖᖁᑎᓂ ᐃᓚᒋᓗᒋᑦ ᐊᑖᑕᖓᑕ ᓂᖅᑐᕐᖕᓇᕐᖕᓂᖅᔪᐊᖓᓂᑦ, ᑕᕝᕙᓂ ᐊᑐᓂᑦ ᐊᑭᓕᕈᒫᖅᐰᑦ ᐱᓂᐊᕐᖕᓂᕆᓚᐅᖅᑕᖏᑦ ᒪᓕᒡᓗᒋᑦ. 
28ᓱᓕᔪᒥᒃ ᐅᖃᐅᑎᕙᑦᓯ! ᐅᕙᓃᑦᑐᖃᖅᐳᖅ ᐃᓅᑉ ᐃᕐᖕᓂᖓᑕ ᐊᖓᔪᖅᑳᖅᔪᐊᖑᕐᖕᓂᕆᓂᐊᖅᑕᖓᓂᒃ ᑕᑯᓚᐅᖅᑳᕋᑎᒃ ᑐᖁᓂᐊᖏᑦᑐᓂᒃ.”
