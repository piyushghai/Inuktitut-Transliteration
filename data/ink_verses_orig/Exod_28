1“ᐊᖓᔪᐃᑦ ᐂᕈᓂ ᕾᖁᓚᐅᕈᒃ ᐃᕐᖕᓂᖏᓪᓗ, ᓇᑖᑉ, ᐊᐱᕼᐅ, ᐃᓕᓯᕆ, ᐃᑕᒫᕐᓗ, ᑖᒃᑯᐊᓗ ᐄᓴᕅᓕᒥᐅᑦ ᐃᓄᖏᓐᓂᑦ ᓴᓂᖅᕙᒃᑕᐅᔪᒃᓴᐅᕗᑦ, ᐅᕙᓐᓄᑦ ᐱᔨᑦᓯᖁᓪᓗᒋᑦ ᑐᓂᕐᕈᓯᖅᑎᑦᓯᔨᐅᓂᕐᖕᒥᒃ. 
2ᑐᓂᕐᕈᓯᖅᑎᑦᓯᔨᓄᓪᓗ ᐃᑦᔪᕐᖕᓁᑦᑐᓂᒃ ᐊᓐᓄᕌᓕᐅᖅᑐᒃᓴᐅᕗᑎᑦ ᐊᖓᔪᖕᓄᑦ ᐂᕈᓂᒧᑦ, ᓂᖅᑐᕐᖕᓇᖅᑑᖁᓪᓗᒍ ᑕᑯᒥᓇᖁᓪᓗᒍᓗ. 
3ᓴᓇᑦᓯᐊᕈᓐᓇᖅᑐᓕᒫᓂᒃ ᕾᖁᔨᔪᒃᓴᐅᕗᑎᑦ ᓴᓇᔪᓐᓇᕐᖕᓂᕐᖕᒥᒃ ᑐᓂᓯᕕᒋᓯᒪᔭᓐᓄᑦ, ᑖᒃᑯᐊᓗ ᐅᖃᐅᑎᔭᒃᓴᕆᕙᑎᑦ ᐂᕈᓂᒥᒃ ᐊᓐᓄᕌᒃᓴᓕᐅᖁᓗᒋᑦ, ᑖᓐᓇ ᑐᓂᕐᕈᓯᖅᑎᑦᓯᔨᓐᖑᖅᑎᑕᐅᖁᓪᓗᒍ ᑐᓂᔭᐅᓗᓂ ᐅᕙᓐᓄᑦ. 
4ᐃᒫᒃ ᑕᕝᕙ ᐊᓐᓄᕌᓕᐅᖅᑕᐅᔪᒃᓴᐅᕗᑦ; ᓴᒡᕕᖕᒥᐅᑕᖃᖅᓗᑎᒃ ᓯᒃᑭᑕᒥᒃ, ᑭᐊᑎᒥᒍᑦ ᐊᓐᓄᕌᖃᖅᓗᑎᒃ ᑍᔭᐅᔪᒥᒃ ᐃᐹᑦᒥᒃ, ᐊᓐᓄᕌᖃᖅᓗᑎᒡᓗ ᑕᑭᔪᓂᒃ, ᓯᓚᓪᓕᕐᖕᓂᒡᓗ ᑕᖅᓯᖅᑐᖅᓯᒪᔪᓂᒃ ᓴᓇᓐᖑᐊᖅᓯᒪᔪᓂᒃ ᐅᕕᓂᕈᖃᖅᓗᑎᒃ, ᓂᐊᖁᖓᓗ ᐃᒻᒧᓯᖅᓯᒪᓗᓂ ᓇᓴᐅᔮᖅᑐᒥᒃ, ᖃᓪᓗᓈᖅᑕᒥᒡᓗ ᑕᑦᓯᕈᑎᖃᖅᓗᑎᒃ. ᑍᒫᒃ ᑕᕝᕙ ᐊᖓᔪᐃᑦ ᐂᕈᓂ ᐊᓐᓄᕌᓕᐅᖅᑕᐅᔪᒃᓴᐅᕗᖅ ᑐᓂᕐᕈᓯᖅᑎᑦᓯᔩᑦ ᐊᓐᓄᕌᒃᓴᖏᓐᓂᒃ ᐃᑦᔪᕐᖕᓁᑦᑐᓂᒃ ᑖᑦᓱᒪᓗ ᐃᕐᖕᓂᖏᑦ, ᑖᒃᑯᐊ ᐅᕙᓐᓂᒃ ᐱᔨᑦᓯᖁᓪᓗᒋᑦ ᑐᓂᕐᕈᓯᖅᑎᑦᓯᔨᐅᓂᕐᖕᒧᑦ. 
5ᐊᓐᓄᕌᓕᐅᖅᑐᓪᓗ ᐊᓐᓄᕌᓕᐅᖅᑐᒃᓴᐅᕗᑦ ᒎᓗᒥᒃ, ᑐᖑᔪᖅᑐᒥᒡᓗ ᐊᐅᐸᓪᓚᕆᒃᑐᒥᒡᓗ, ᓄᕕᖅᓵᒃᓴᒥᒡᓗ ᐊᐅᐸᖅᑐᒥᒃ, ᒎᓗᒥᒡᓗ ᐃᕙᓗᖃᖅᓗᑎᒃ, ᓵᑦᑐᓂᒡᓗ ᖃᓪᓗᓈᖅᑕᓂᒃ ᐊᑐᖅᓗᑎᒃ.
6ᑭᐊᑎᒥᒃ ᐊᓐᓄᕌᓕᐅᖅᑐᒃᓴᐅᕗᑦ ᑍᔭᐅᔪᒥᒃ ᐃᐹᑦᒥᒃ ᑐᖑᔪᖅᑐᒥᒃ, ᐊᐅᐸᓪᓚᕆᒃᑐᒥᒡᓗ, ᓄᕕᖅᓵᒃᓴᒥᒡᓗ ᐊᐅᐸᖅᑐᒥᒃ, ᒎᓗᒥᒃ ᐃᕙᓗᖃᖅᓗᑎᒃ, ᓵᑦᑐᒥᒃ ᖃᓪᓗᓈᖅᑕᒥᒃ ᐊᑐᖅᓗᑎᒃ, ᑕᖅᓯᖅᑐᖅᓯᒪᓗᑎᒡᓗ ᓴᓇᓐᖑᐊᖅᓯᒪᔪᓂᒃ. 
7ᐅᔭᑦᓯᐅᑎᖃᖅᑐᒃᓴᐅᕗᖅᓗ ᐃᒡᓗᒃᑐᑦ, ᓴᒡᕕᖕᒥᐅᑕᐅᑉ ᓯᓈᓄᑦ ᐊᑕᓗᑎᒃ, ᐊᑕᑦᔪᑎᒃᓴᐅᖁᓪᓗᒋᒃ ᐊᕙᒻᒧᑦ ᐊᑐᓂᑦ. 
8ᖃᓪᓗᓈᖅᑕᑦᓯᐊᒥᒡᓗ ᑕᑦᓯᕈᑎᓕᐅᖅᓯᒪᔪᒃᓴᐅᕗᑦ ᑖᒃᑯᓇᓐᖓᑦᓮᓐᓇᖅ ᓴᓇᓯᒪᔪᒥᒃ, ᑖᓐᓇ ᑭᐊᑎ ᐊᓐᓄᕌᓕᐊᕆᓯᒪᔪᖅ ᐊᑎᖃᖅᑐᖅ ᐃᐹᑦᒥᒃ ᐊᑕᔪᓐᓇᖁᓪᓗᒍ ᑍᒤᑦᑐᒥᒃ ᐊᑕᐅᓯᐅᓕᖅᑲᖓᑦᔪᑎᒋᓗᓂᐅᒃ. 
9ᐅᔭᕌᖕᓂᒡᓗ ᐱᐅᓂᖅᐹᓂᒃ ᒪᕐᕉᖕᓂᒃ ᐱᔪᒃᓴᐅᕗᑎᑦ, ᑕᕝᕘᓇᓗ ᐄᓴᕅᓕᐅᑉ ᑭᖑᕚᖏᑦ ᑎᑎᕋᖅᓗᒋᑦ. 
10ᓄᑲᕇᓪᓗ ᐊᑎᖏᑦ 6-ᐅᓗᑎᒃ ᑎᑎᕋᖅᓯᒪᔪᒃᓴᐅᕗᑦ ᐅᔭᕋᖕᒥ ᐊᑕᐅᓯᕐᖕᒥ, ᐊᓯᖏᓪᓗ 6-ᐅᖕᒥᔪᑦ ᐅᔭᕋᐅᑉ ᐂᑉᐸᖓᒍᑦ ᑎᑎᕋᕐᖕᒥᓗᒋᑦ, ᐃᕐᖕᓂᐊᖑᓯᒪᓂᖏᑕ ᑐᖏᓕᕇᒃᐸᓪᓕᐊᓂᖏᑦ ᒪᓕᒡᓗᒋᑦ. 
11ᐅᔭᕋᖕᓂᒃ ᓴᓇᓐᖑᐊᕈᓐᓇᖅᑐᓂᒃ ᑎᓕᓯᔪᒃᓴᐅᕗᑎᑦ ᐄᓴᕅᓕᐅᑉ ᑭᖑᕚᖏᑦ ᑎᑎᕋᖅᑕᐅᖁᓪᓗᒋᑦ ᐅᔭᕋᒃᑯᑦ, ᐃᑎᖅᓴᓕᐅᖅᓯᒪᔪᓪᓗ ᐅᔭᕋᒃᑯᑦ ᖄᓕᖅᓗᒋᑦ ᒎᓗᓂᒃ. 
12ᑖᒃᑯᐊᒡᓗ ᐅᔭᑦᓯᐅᑎᖓᖕᓄᑦ ᐃᓕᔭᒃᓴᕆᕙᑎᑦ ᑭᐊᑎᒧᑦ ᐃᐹᑦᓯᒥᒃ ᐊᑎᓕᖕᒧᑦ ᐃᓚᓕᐅᑎᓯᒪᖁᓪᓗᒋᒃ, ᐄᓴᕅᓕᐅᑉ ᑭᖑᕚᖏᓐᓄᑦ ᐃᖅᑲᐅᒪᑦᔪᑎᒃᓴᐅᖁᓪᓗᒋᒃ. ᐂᕈᓂᓗ ᐊᒡᔭᖅᓯᖃᑦᑕᖁᓪᓗᒍ ᑭᖑᕚᕇᖑᔪᑦ ᐊᑎᖏᓐᓂᒃ ᐊᑕᓂᐅᑉ ᓵᖓᓂ ᑖᒃᑯᐊ ᐃᖅᑲᐅᒪᔭᐅᑦᔪᑎᒃᓴᖏᓐᓄᑦ. 
13ᑖᒃᑯᐊᓗ ᐃᑎᖅᓴᓕᐅᖅᓯᒪᔪᑦ ᖄᓕᖅᑕᐅᔪᒃᓴᐅᕗᑦ ᒎᓗᓂᒃ, 
14ᒎᓗᓂᒡᓗ ᐃᓚᓯᒪᖏᑦᑐᓂᒃ ᕿᐱᓯᒪᔪᓂᒃ ᐊᒃᓱᓈᑎᑐᑦ ᐊᖅᓵᖅᑑᔭᖃᖅᑐᒃᓴᐅᕗᒃ ᒪᕐᕉᖕᓂᒃ ᑖᒃᑯᐊᒡᓗ ᐊᖅᓵᖅᑑᔮᒃ ᑕᕝᕗᖓ ᐅᔭᕋᖕᓄᑦ ᐊᑦᓱᖏᖅᓯᒪᔪᒃᓴᐅᕗᒃ.”
15“ᓴᒡᕕᖕᒥᐅᑕᓕᐅᖅᑐᒃᓴᐅᕗᓯ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓᓐᓄᑦ ᐊᑐᖅᑕᐅᖃᑦᑕᕐᖕᓂᐊᖅᑐᒥᒃ ᖃᐅᔨᓇᓱᐊᖅᕕᖕᒥ ᒎᑎᐅᑉ ᐱᔪᒪᔭᖓᓂᒃ, ᓴᓇᓯᒪᑦᓯᐊᖅᑐᒃᓴᐅᕗᖅ; ᑭᐊᑎᒃᓴᐅᔪᑎᑐᑦ ᑐᓂᕐᕈᓯᖅᑎᑦᓯᔨᓄᑦ ᐃᐹᑦᑎᒥᒃ ᐊᑎᓕᒃᑎᑐᑦ; ᓴᓇᔭᐅᔪᒃᓴᐅᕗᖅ ᒎᓗᒥᑦ, ᑐᖑᔪᖅᑐᒥᓪᓗ ᐊᐅᐸᓪᓚᕆᒃᑐᒥᓪᓗ ᓄᕕᖅᓵᒃᓴᒥᓪᓗ ᐊᐅᐸᖅᑐᒥᑦ, ᖃᓪᓗᓈᖅᑕᑦᓯᐊᒥᒡᓗ ᓵᑦᑐᒥᑦ ᓴᓇᓯᒪᓗᓂ ᑍᒫᒃ ᓴᓇᓯᒪᔪᒃᓴᐅᕗᖅ. 
16ᑖᓐᓇᓗ ᓯᒃᑭᑕᓪᓗᐊᖑᔪᒃᓴᐅᕗᖅ ᑕᐱᖅᑯᐊᕇᖑᓗᓂ, ᑕᑭᓂᖃᖅᓗᓂ ᑐᑭᒧᑦ ᐊᒡᒊᑦ ᐃᓵᒡᓗᒋᑦ ᑕᑭᓂᖏᑎᑐᑦ ᓴᓂᒧᑐᓂᖃᖅᓗᓂᓗ ᑍᒫᑦᓮᓐᓇᖅ. 
17ᑕᕝᕙᓂᓗ ᓴᒡᕕᖕᒥᐅᑕᕐᖕᒥ ᓯᑕᒪᐅᓕᖅᑲᖓᔪᓂᒃ ᑐᑭᓕᕇᓂᒃ ᐅᔭᕋᖕᓂᒃ ᐱᐅᓂᖅᐹᓂᒃ ᐃᓂᒃᓴᓕᐅᖅᓯᒪᔪᒃᓴᐅᕗᓯ; ᓯᕗᓪᓕᖅᐹᒥ ᑐᑭᓕᕇᓂᒃ ᐃᓕᓯᒪᔪᖃᖅᑐᒃᓴᐅᕗᖅ ᐅᔭᕋᖕᓂᒃ ᐃᒤᑦᑐᓂᒃ ᕉᐱᒥᒃ, ᑑᕐᐸᑦᔨᒥᒃ, ᒑᕐᓂᑎᒥᒡᓗ; 
18ᐂᑉᐸᖓᓂ ᑐᑭᓕᕇᓂ ᐃᓕᓯᒪᔪᖃᖅᑐᒃᓴᐅᕗᖅ ᐃᒤᑦᑐᓂᒃ ᐃᒪᕈᓪᒥᒃ, ᓴᐰᕆᒥᒃ, ᑍᒪᓐᒥᒡᓗ; 
19ᐱᖓᔪᖓᓐᓂᓕ ᑐᑭᓕᕇᓂ ᐃᓕᓯᒪᔪᖃᖅᑐᒃᓴᐅᕗᖅ ᐃᒤᑦᑐᓂᒃ ᑑᑯᐃᓯᒥᒃ, ᐊᒡᒍᐃᑦᒥᒃ, ᐊᒥᓮᑎᒥᒡᓗ; 
20ᓯᑕᒪᖓᓐᓂ ᑐᑭᓕᕇᓂ ᐃᓕᓯᒪᔪᖃᖅᑐᒃᓴᐅᕗᖅ ᐃᒤᑦᑐᓂᒃ ᐱᕅᐅᓪᒥᒃ, ᑳᕐᓃᓕᐊᓐᒥᒃ, ᔮᔅᐱᕆᒥᒡᓗ. ᑕᒪᒃᑯᐊᓗ ᐃᓕᓯᒪᔪᒃᓴᐅᕗᑦ ᒎᓗᓂᒃ ᑐᓐᖓᕕᖃᖅᓗᑎᒃ. 
21ᑖᒃᑯᐊᓗ ᐅᔭᕅᑦ 12-ᖑᔪᑦ ᐊᑐᓂᑦ ᔧᑰᑉ ᐃᕐᖕᓂᖏᑕ ᐊᑎᖏᓐᓂᒃ ᐊᑎᓕᐅᖅᕕᒋᓯᒪᔪᒃᓴᐅᕗᑦ, ᐄᓴᕅᓕᒥᐅᑦ ᑭᖑᕚᕇᖏᑦ ᐱᓪᓗᒋᑦ ᑭᖑᕚᕇᖕᓂᖏᓐᓂᒃ ᐃᖅᑲᐅᒪᑦᔪᑎᒃᓴᐅᖁᓪᓗᒋᑦ. 
22ᑖᓐᓇᓗ ᓴᒡᕕᖕᒥᐅᑕᖅ ᒎᓗᓂᒃ ᐃᓚᓯᒪᖏᑦᑐᓂᒃ ᐊᖅᓵᖅᑑᔭᖃᖅᑐᒃᓴᐅᕗᖅ, ᐊᒃᓱᓈᑎᑐᑦ ᕿᐱᓯᒪᔪᓂᒃ. 
23ᓴᒡᕕᖕᒥᐅᑕᖅᓗ ᖁᓕᖔᖓᒍᑦ ᓂᕕᖓᑦᔪᑎᓕᐅᖅᓯᒪᔪᒃᓴᐅᕗᖅ ᒎᓘᖕᓂᒃ ᓄᖅᓗᓖᖕᓂᒃ ᒪᕐᕉᖕᓂᒃ, ᐊᑐᓂᑦ ᖁᓛᓃᑦᑑᑉ ᑎᕆᖅᑯᖏᑎᒍᒃ. 
24ᑕᕝᕗᖓᓗ ᓄᖅᓗᓖᖕᓄᑦ ᒪᕐᕉᖕᓄᑦ ᐊᖅᓵᖅᑑᔮᖕᓂᒃ+ ᐃᓕᓯᔪᒃᓴᐅᕗᓯ ᓂᕕᖓᑦᔪᑎᒃᓴᖏᓐᓂᒃ; 
25ᓂᕕᖓᑦᔪᑎᖏᒃᑕᓕ ᐃᓱᖏᒃ ᒎᓗᒥᒃ ᑐᓐᖓᕕᓕᖕᒧᑦ ᐊᑦᓱᖏᖅᓯᒪᔪᒃᓴᐅᕘᒃ ᐊᑐᓂᑦ, ᑖᑦᓱᒪᓗ ᑭᐊᑎᐅᑉ ᐃᐹᑦᒥᒃ ᐊᑎᓕᐅᑉ ᑐᐃᖏᖕᓄᑦ ᓯᕗᕌᓃᑦᑑᖕᓄᑦ ᐊᑦᓱᖏᖅᓯᒪᔪᒃᓴᐅᕘᒃ. 
26ᓄᖅᓗᓖᖕᓂᒃ+ ᒪᕐᕉᖕᓂᒃ ᒎᓘᖕᓂᒃ ᓴᓇᔪᒃᓴᐅᒋᕗᓯ ᑖᑦᓱᒪ ᓴᒡᕕᖕᒥᐅᑕᐅᑉ ᐊᑖᓄᑦ ᐃᓗᖔᖓᓄᑦ ᐃᓕᓯᒪᓂᐊᖅᑑᖕᓂᒃ, ᑕᕝᕗᖓ ᑭᐊᑎᒧᑦ ᐃᐹᑦᒥᒃ ᐊᑎᓕᖕᒧᑦ ᐊᑦᑐᖏᖅᓯᒪᑦᔪᑎᐅᓂᐊᖅᑐᒥᒃ. 
27ᓱᓕᓕ ᒪᕐᕉᖕᓂᒃ ᓄᖅᓗᓖᖕᓂᒃ ᒎᓘᖕᓂᒃ ᓴᓇᔪᒃᓴᐅᒋᕗᓯ, ᑖᑦᓱᒪᓗ ᓴᒡᕕᖕᒥᐅᑕᐅᑉ ᐊᑖᓄᑦ ᐃᓕᔭᒃᓴᕆᕙᓯ ᑕᕝᕗᖓ ᑭᐊᑎᒧᑦ ᐃᐹᑦᒧᑦ ᐊᑦᓱᖏᖅᓯᒪᐅᑎᐅᖁᓪᓗᒋᒃ, ᖁᓛᓃᑦᑑᑉ ᐅᔭᑦᓯᐅᑎᖏᒃᑕ ᐃᓚᒋᓗᓂᒋᒃ ᑕᕝᕗᖓ ᑭᐊᑎᐅᑉ ᐃᐹᑎᐅᑉ ᐅᔭᑦᓯᐅᑎᖏᖕᓄᑦ ᐃᓚᓕᐅᑎᓯᒪᖁᓪᓗᒋᒃ ᓴᓇᓯᒪᑦᓯᐊᖅᓗᑎᒃ. 
28ᓴᒡᕕᖕᒥᐅᑕᖅ ᓄᖅᓗᖏᑎᒍᑦ ᕿᓚᒃᓯᒪᔪᒃᓴᐅᕗᖅ ᑭᐊᑎᐅᑉ ᐃᐹᑎᐅᑉ ᓄᖅᓗᖏᓐᓄᑦ ᑐᖑᔪᖅᑐᒥᒃ ᕿᓚᕈᑎᖃᖅᓗᑎᒃ, ᑖᓐᓇ ᓴᒡᕕᖕᒥᐅᑕᖅ ᑭᐊᑎᒥᑦ ᐃᐹᑎᒥᒃ ᐊᑎᓕᖕᒥᑦ ᑲᑕᖁᓇᒍ.
29ᐂᕈᓂ ᐃᑦᔪᕐᖕᓁᑦᑐᕕᖕᒧᑦ ᐃᑎᓕᕈᓂ, ᐄᓴᕅᓕᒥᐅᑦ ᑭᖑᕚᕇᖏᑕ ᐊᑎᖏᓐᓂᒃ ᓴᒡᕕᖕᒥᐅᑕᕐᖕᒥ ᐊᑐᖅᑕᖓᓂᒃ ᑎᑎᕋᖅᓯᒪᔪᓂᒃ ᐃᑎᕈᑦᔨᖃᑦᑕᖁᓪᓗᒍ, ᑍᒤᑉᐸᑦ, ᑕᕝᕙ ᐅᕙᖓ ᐊᑕᓂᖅ, ᐃᓄᖁᑎᒃᑲ ᑍᒪᓐᖓᑦ ᐃᖅᑲᐅᒪᖃᑦᑕᕐᖕᓂᐊᖅᐸᒃᑲ. 
30ᑕᕝᕗᖓ ᓴᒡᕕᖕᒥᐅᑕᕐᖕᒧᑦ ᐃᓕᓯᔪᒃᓴᐅᕗᓯ ᖃᐅᔨᓇᓱᐊᕈᑎᒃᓵᖕᓂᒃ ᒪᕐᕉᖕᓂᒃ ᑍᔭᐅᔫᖕᓂᒃ ᔪᕆᒻ ᐊᒻᒪᓗ ᑕᐅᒪᒻᒥᒃ, ᐂᕈᓂ ᐃᑎᓕᕈᓂ ᐃᑦᔪᕐᖕᓁᑦᑐᕕᖕᒧᑦ ᐊᑕᓂᐅᑉ ᓵᖓᓄᑦ, ᑖᒃᑯᓂᖓ ᓇᒃᓴᖃᑦᑕᖁᓪᓗᒍ ᑕᕝᕗᖓ; ᑍᒪᓐᖓᑦ ᑖᒃᑯᐊ ᐊᑐᖅᑕᒃᓴᕆᓂᐊᖅᐰᑦ, ᐱᔭᐅᖁᔭᓐᓂᒃ ᖃᐅᔨᓇᓱᒋᐊᖃᓕᕈᓂ ᐄᓴᕅᓕᒥᐅᓄᑦ ᖃᐅᔨᔪᓐᓇᖁᓪᓗᒍ ᑕᒪᒃᑯᓄᖓ ᐊᑕᓂᐅᑉ ᓵᖓᓂ.”
31“ᐅᕕᓂᕈᖅ ᑭᐊᑎᐅᔫᑉ ᐃᐹᑎᐅᑉ ᐃᓗᐊᓃᑦᑐᖅ ᓴᓇᓯᒪᔪᒃᓴᐅᕗᖅ ᓄᕕᖅᓵᒃᓴᒥᑦ ᑐᖑᔪᖅᑍᓐᓇᕐᖕᒥᑦ. 
32ᑖᓐᓇᓕ ᐊᖕᒪᖅᓯᒪᔪᒃᓴᐅᕗᖅ ᓂᐊᖂᑉ ᓄᐃᕕᒃᓴᖓᓂᒃ, ᑕᒪᓐᓇᓗ ᐊᖕᒪᔪᖓᑕ ᓯᓂᖓ ᑕᐱᖅᑯᐊᕇᒡᓗᒍ ᐋᖅᑭᒃᓯᒪᔪᒃᓴᐅᕗᖅ ᐊᓕᔭᑦᑑᖁᓇᒍ. 
33ᑖᑦᓱᒪ ᓄᐃᔭᒐᐅᑉ ᐊᑖᒍᑦ ᐸᐅᕐᖓᓐᖑᐊᓕᐅᖅᓯᒪᔪᒃᓴᐅᕗᖅ ᐹᒻᒥᕐᒍᓁᑎᒥᒃ ᑍᔭᐅᔪᑎᑐᑦ ᐃᒤᑦᑐᓂᒃ ᑕᖅᓴᖃᖅᓗᒍ ᑐᖑᔪᖅᑐᓂᒃ ᐊᐅᐸᓪᓚᕆᒃᑐᓂᒃ ᓄᕕᖅᓵᒃᓴᓂᒡᓗ ᐊᐅᐸᖅᑐᓂᒃ, ᑕᒪᒃᑯᐊᓗ ᐊᑯᓐᓂᖏᑎᒍᑦ ᒎᓗᓂᒃ ᓯᕙᓂᐅᑎᑯᓗᖃᖅᓗᓂ. 
34ᑕᒪᒃᑯᐊ ᓯᕙᓂᐅᑎᑯᓗᐃᑦ ᒎᓗᐃᑦ ᐹᒻᒥᕐᒍᓁᑎᓐᖑᐊᓪᓗ ᑕᖅᓴᓕᐊᕆᓯᒪᔪᑦ ᑖᑦᓱᒪ ᓄᐃᔭᒐᐅᑉ ᑭᒡᓕᓕᒫᖓᓃᑦᑐᒃᓴᐅᕗᑦ. 
35ᐂᕈᓂᐅᓪᓗ ᓄᐃᔭᒐᖅ ᐊᑐᒐᒃᓴᕆᕚ ᐱᓇᓱᐊᕆᐊᓕᖕᒥᓂᒃ ᐱᓇᓱᐊᓕᑐᐊᕈᓂ, ᐊᑕᓂᐅᑉ ᓵᖓᓄᑦ ᐃᑎᓕᕈᓂ ᐃᑦᔪᕐᖕᓁᑦᑐᕕᖕᒧᑦ ᑕᕝᕙᓐᖓᓪᓗ ᐊᓂᓕᑐᐊᕈᓂ ᑐᓴᖅᓴᐅᑎᑦᓯᔪᓐᓇᖁᓪᓗᒍ ᐊᐅᓚᓂᕐᖕᒥᓄᑦ, ᑐᖁᑕᐅᖁᓇᒍ.
36ᖃᐅᕐᖕᒥᐅᑕᒃᓴᒥᒃ ᑕᑯᒥᓇᖅᑐᒥᒃ ᓴᓇᔪᒃᓴᐅᕗᑎᑦ ᒎᓗᒥᒃ ᐊᓯᐊᓂᒃ ᐃᓚᖃᖏᑦᑐᒥᒃ ᑕᕝᕘᓇᓗ ᑎᑎᕋᖅᕕᒋᓯᒪᓗᒍ ᓲᖅᓗ ᐊᑎᓕᐅᕈᑎᑐᑦ ᓇᕿᑦᔪᑎᑐᑦ ‘ᐊᑕᓂᕐᖕᒧᑦ ᐃᑦᔪᕐᖕᓁᑦᑎᑕᐅᓯᒪᔪᖅ.’ 
37ᓂᐊᑯᕐᖕᒧᑦ ᐃᒻᒧᑎᐅᑉ ᓇᓴᐅᔮᖅᑑᑉ ᓯᕗᕌᓃᑦᑐᒧᑦ ᐃᓕᔭᒃᓴᕆᕙᑦ ᑐᖑᔪᖅᑐᒥᒃ ᕿᓚᕈᑎᖃᖅᓗᒍ ᓂᐊᑰᑉ ᓯᕗᕌᓃᖁᓪᓗᒍ. 
38ᐂᕈᓂᐅᑉ ᐊᑐᕆᐊᖃᖅᐹ ᖃᐅᖓᓂ ᐃᓕᓯᒪᓗᒍ, ᑍᒤᑉᐸᑦ ᑕᕝᕙ ᐅᕙᖓ ᐊᑕᓂᐅᔪᖓ, ᑐᓂᕐᕈᑎᒋᔭᓕᒫᖏᑦ ᐃᓚᓕᐅᕐᖕᓂᐊᖅᐸᒃᑲ ᐄᓴᕅᓕᒥᐅᑦ ᐃᑦᔪᕐᖕᓁᑎᓯᒪᔭᖏᑦ ᐅᕙᓐᓄᑦ, ᐊᒡᓛᑦ ᐃᓄᐃᑦ ᑐᓂᕐᕈᓯᕐᖕᓂᕐᖕᒥᒍᑦ ᑕᒻᒪᕋᓗᐊᖅᐸᑕ.
39ᐂᕈᓂᐅᑉ ᐅᕕᓂᕈᖓ ᓄᕕᖅᓴᖅᓯᒪᔪᒃᓴᐅᕗᖅ ᖃᓪᓗᓈᖅᑕᑦᓯᐊᕙᐅᓗᓂ ᓂᐊᖁᖓᑕᓗ ᐃᒻᒧᑎᖓ ᖃᓪᓗᓈᖅᑕᑦᓯᐊᕙᐅᔪᒃᓴᐅᒋᕗᖅ, ᑕᑦᓯᕈᑎᒋᔭᖓᓗ ᖃᓪᓗᓈᖅᑕᖅ ᑕᖅᓯᖅᑐᖅᓯᒪᓗᓂ ᐊᒡᓚᒃᓯᒪᔪᒃᓴᐅᕗᖅ.
40ᐂᕈᓂᐅᑉ ᐃᕐᖕᓂᖏᓐᓄᑦ ᐅᕕᓂᕈᓕᐅᖅᑐᒃᓴᐅᕗᓯ, ᑕᑦᓯᕈᑎᓕᐅᖅᓗᓯᓗ ᖃᓪᓗᓈᖅᑕᓂᒃ, ᓇᓴᓕᐅᖅᓗᓯᓗ; ᐋᖅᑭᒃᓯᒪᑦᓯᐊᖁᓪᓗᒋᑦ ᑕᑯᒥᓇᖁᓪᓗᒋᓪᓗ. 
41ᐂᕈᓂ ᐊᖓᔪᐃᑦ ᐊᓐᓄᕌᖅᑕᒃᓴᕆᕙᑦ ᐃᕐᖕᓂᖏᓪᓗ ᐃᓚᒋᓗᒋᑦ, ᓇᐹᖅᑑᓪᓗ ᐅᖅᓱᖓᓄᑦ ᒥᖑᐊᖅᓗᒋᑦ ᑐᓂᕐᕈᓯᖅᑎᑦᓯᔨᓐᖑᖅᑎᑕᒃᓴᕆᕙᑎᑦ, ᐃᑦᔪᕐᖕᓁᑎᑕᒃᓴᕆᕙᑎᑦ ᑖᒃᑯᐊ ᐅᕙᓐᓂᒃ ᐱᔨᑦᓯᖁᓪᓗᒋᑦ ᑐᓂᕐᕈᓯᖅᑎᑦᓯᔨᐅᓂᒃᑯᑦ. 
42ᖃᓪᓗᓈᖅᑕᒥᒃ ᖃᖅᓕᓕᐅᖅᑕᒃᓴᕆᕙᓯ, ᕿᑎᖏᓐᓂᑦ ᐱᒋᐊᖅᓗᒍ ᖁᒃᑐᕋᖓᓄᑦ ᑎᑭᐅᒪᔪᓂᒃ, ᑲᓐᖑᓇᕐᖕᓂᖏᑦ ᑕᑯᔭᐅᖁᓇᒋᑦ. 
43ᑕᒪᒃᑯᐊᓗ ᐂᕈᓂᐅᑉ ᐃᕐᖕᓂᖏᑕᓗ ᑍᒪᓐᖓᑦ ᐊᑐᖅᑕᒃᓴᕆᕔᑦ ᑐᐱᖁᑎᓐᓄᑦ ᓇᔪᒐᓐᓄᑦ ᐃᑎᕐᖕᓂᐊᑐᐊᕈᑎᒃ, ᑐᓂᕐᕈᓯᖅᕕᖕᒥᓗ ᐱᓇᓱᐊᕐᖕᓂᐊᑐᐊᕈᑎᒃ ᑐᓂᕐᕈᓯᖅᑎᑦᓯᓂᕐᖕᒥᒃ ᑕᕝᕙᓂ ᐃᑦᔪᕐᖕᓁᖅᑐᕕᖕᒥ; ᑐᖁᑕᐅᔪᒃᓴᐅᖁᓇᒋᑦ ᑲᓐᖑᓇᕐᖕᓂᕐᖕᒥᖕᓂᒃ ᓴᖅᑭᑎᑦᓯᓂᕐᖕᒥᖕᓄᑦ. ᑕᒪᓐᓇᓗ ᓱᖁᓯᔪᐃᑦᑑᓗᓂ ᒪᓕᒐᕆᔭᐅᓂᐊᖅᐳᖅ ᐂᕈᓂᒧᑦ ᑭᖑᕚᓕᒫᖏᓐᓄᓪᓗ.”
