1ᐅᓪᓗᑦ ᑕᓪᓕᒪᑦ ᐊᓂᒍᖅᑎᓪᓗᒋᑦ ᑐᓂᕐᕈᖅᓯᑎᑦᓯᔩᑦ ᐊᖓᔪᖅᑳᖓᑦ ᐊᓇᓁᐊᓯ ᓯᓴᕆᐊᒧᐊᖅᐳᖅ ᔫᑎᑦ ᐊᖓᔪᖅᑳᖏᑕ ᐃᓚᖏᑦ ᐃᓚᒋᓪᓗᒋᑦ, ᐱᖁᔭᓂᒡᓗ ᐃᓕᓯᒪᔪᖅ ᑖᕐᑐᓛᓯᒥᒃ ᐊᑎᓕᒃ ᐃᓚᒋᓪᓗᒍ. ᑖᒃᑯᐊ ᐸᓯᔭᒃᓴᐅᓂᕅᕗᑦ ᐸᐅᓗᓯᒥᒃ, ᕉᒪᒥᐅᓄᑦ ᐊᐅᓚᑦᓯᔨᐅᑎᑕᐅᔪᒧᑦ ᕖᓕᒃᓯᒧᑦ; 
2ᐸᐅᓗᓯᓗ ᕾᖁᔭᐅᒐᒥ, ᑖᕐᑐᓛᓯᐅᑉ ᐊᑭᕋᖅᑐᓕᖅᐹ ᐅᖃᖅᓗᓂ:
3ᓇᓂᑐᐃᓐᓇᖅ ᑍᒪᓐᖓᑦ ᐊᖓᔪᖅᑳᖅ ᕖᓕᒃᓰ, ᑕᒪᒃᑯᐊ ᑐᓐᖓᒋᑦᓯᐊᖅᐸᕗᑦ ᖁᔭᓕᑦᔪᑎᒋᓪᓗᑎᒍᓗ. 
4ᐃᓱᒪᔮᖅᑎᒃᑲᓐᓂᕈᒪᖏᒃᑲᓗᐊᖅᐸᒋᑦ, ᐃᓱᒪᒋᔭᑦᑎᓐᓂᒡᓕ ᑐᓵᖁᒐᓗᐊᖅᐸᑦᑎᒋᑦ.
5ᐅᓇ ᐊᖑᑦ ᖃᐅᔨᔭᕗᑦ ᐃᓅᖃᑎᒌᓂᒃ ᓱᕋᒃᑎᕆᔨᐅᖕᒪᑦ, ᔫᑎᓂᒡᓗ ᓇᓂᑐᐃᓐᓇᖅ ᐅᐃᒪᔮᖅᑎᑦᓯᕙᒃᓗᓂ, ᐊᖓᔪᖅᑳᕆᔭᐅᔪᖅᓗ ᓈᓴᕇᑎᒥᐅᓄᑦ ᐅᒃᐱᖅᑐᓂᑦ. 
6ᑐᒃᓯᐊᖅᕕᒡᔪᐊᕐᖕᒥᒡᓗ ᓇᕐᕈᓇᖅᓯᑎᑦᓯᓇᓱᐊᖅᓯᒪᓪᓗᓂ, ᑍᒫᒃ ᑕᕝᕙ ᑎᒍᓚᐅᖅᐸᕗᑦ, ᐱᖁᔭᕗᑦ ᒪᓕᒡᓗᒋᑦ ᐃᖅᑲᖅᑐᕈᒪᓚᐅᖅᐸᕗᑦ; 
8ᑭᖑᓂᖓᒍᑦ ᓔᓯᐊᓯ ᐱᖁᔨᓚᐅᖅᐳᖅ ᑖᑦᓱᒪ ᐸᓯᒃᓯᖅᑎᖏᑦ ᐃᓕᖕᓄᐊᖁᓪᓗᒋᑦ, ᐃᕝᕕᓪᓕ ᓇᖕᒥᓂᖅ ᑖᓐᓇ ᐊᐱᖅᓱᕈᕕᐅᒃ ᑐᑭᓯᔪᓐᓇᖅᐳᑎᑦ ᑕᒪᒃᑯᓂᖓ ᑕᒤᓐᓂᒃ ᐸᓯᒃᓯᕈᑎᒋᔭᑦᑎᓐᓂᒃ ᑖᑦᓱᒧᖓ.” 
9ᔫᑎᓪᓗ ᑕᒪᑐᒥᖓ ᐸᓯᒃᓯᕈᑎᒋᔭᒥᖕᓂᒃ ᐊᖏᖃᑎᒌᒃᓗᑎᒃ ᓱᓕᓂᕅᕗᑦ.
10ᐊᐅᓚᑦᓯᔨᐅᑎᑕᐅᔫᓪᓕ ᐸᐅᓗᓯ ᐅᖃᖁᓪᓗᓂᐅᒃ ᓇᓗᓁᖅᓯᕕᒋᖕᒪᒍ, ᐸᐅᓗᓯ ᐅᖃᓕᖅᐳᖅ,
11ᒫᓐᓇᓗ ᑐᑭᓯᑎᑕᐅᑦᓯᐊᕈᓐᓇᕋᕕᑦ, ᐅᓪᓗᐃᑦ 12-ᑦ ᐅᖓᑖᓂᐅᖏᑦᑐᖅ ᔪᕉᓴᓚᒧᐊᓚᐅᖅᐳᖓ ᑐᒃᓯᐊᕆᐊᖅᑐᖅᓗᖓ; 
12ᐅᕙᓐᓂᒃ ᐸᓯᒃᓯᖅᑐᑦ ᖃᐅᔨᓚᐅᓐᖏᓚᑦ ᐂᕙᖃᑎᖃᓚᐅᕐᖕᒪᖔᕐᖕᒪᓘᓐᓃᑦ ᑐᒃᓯᐊᖅᕕᒡᔪᐊᕐᖕᒥ, ᐃᓄᖕᓂᒡᓘᓐᓃᑦ ᐅᐃᒪᔮᖅᑎᑦᓯᓚᐅᕐᖕᒪᖔᕐᖕᒪ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖏᓐᓂ, ᓄᓇᓕᖕᓂᓘᓐᓃᑦ ᓇᓂᑐᐃᓐᓇᖅ. 
13ᑖᒃᑯᐊᓗ ᒫᓐᓇ ᐃᓕᖕᓄᑦ ᓇᓗᓁᖅᓯᒻᒪᕆᒍᓐᓇᓐᖏᓚᑦ ᐸᓯᒃᓯᕈᑎᒋᔭᒥᖕᓂᒃ ᐅᕙᓐᓄᑦ. 
14ᐊᓐᖏᒍᑎᔪᒪᓐᖏᓚᒋᓪᓕ; ᓯᕗᓕᕕᓂᑦᑕ ᒎᑎᖓ ᑐᒃᓯᐊᖅᕕᒋᕙᒃᐸᕋ, ᒫᓐᓇᓗ ᐊᑕᓂᕐᖕᒧᑦ ᒪᓕᒡᑎᐅᓂᕐᖕᒥᒃ ᐃᓚᐅᕗᖓ, ᑖᒃᑯᐊ ᓱᓕᖏᑦᑐᒧᑦ ᐅᒃᐱᕈᓯᐅᓂᕋᖅᑕᖓᓐᓄᑦ, ᐅᒃᐱᕈᓱᑦᓯᐊᖅᐳᖓ ᒨᓯᓯᐅᑉ ᐱᖁᔭᖏᓐᓂᒃ, ᒎᑎᐅᓪᓗ ᐱᔪᖃᓛᖅᑐᒥᒃ ᐅᖃᖅᑎᖏᑕ ᐊᒡᓚᖏᓐᓂ ᑎᑎᕋᖅᓯᒪᔪᓂᒃ, 
15ᓂᕆᐅᖕᓂᖃᖅᐳᖓᓗ ᒎᑎᒥᑦ ᑖᒃᑯᐊ ᓂᕆᐅᖕᓂᕆᔭᖏᑕ ᐊᑦᔨᖓᓂᒃ, ᑐᖁᒥᓪᓗ ᒪᑭᓐᓂᖃᕈᒫᕐᖕᒪᑦ ᑕᒤᓐᓄᑦ ᓇᓛᒎᖅᑐᓄᑦ ᓇᓛᒎᖏᑦᑐᓄᓪᓗ. 
16ᑍᒪᓐᖓᓪᓕ ᐱᓇᓱᐊᖅᐳᖓ ᐃᓱᒪᒃᑯᑦ ᐸᓯᔭᒃᓴᐅᔪᒪᓇᖓ ᒎᑎᒧᑦ, ᐃᓄᖕᓄᓪᓗ.
17ᐊᕐᕌᒍᓂᒃ ᐅᓄᖅᑐᓂᒃ ᐊᐅᓪᓚᖅᓯᒪᓚᐅᖅᓗᖓ ᔪᕉᓴᓚᒧᑦ ᐅᑎᓚᐅᖅᐳᖓ, ᐃᓅᖃᑎᒃᑲ ᐊᔪᖅᓴᖅᑐᑦ ᑮᓇᐅᔭᓂᒃ ᑐᓂᓯᕕᒋᔭᖅᑐᖅᓗᒋᑦ, ᑐᓂᕐᕈᓯᕆᐊᑐᖅᓗᖓᓗ ᑐᒃᓯᐊᖅᕕᒡᔪᐊᒥ. 
18ᔫᑎᓪᓕ ᐅᒃᐱᕐᖕᓂᖓᑦ ᒪᓕᒡᓗᒍ ᓴᓗᒻᒪᖅᓴᖅᑕᐅᑎᓪᓗᖓ ᑐᒃᓯᐊᖅᕕᒡᔪᐊᑉ ᐃᓗᐊᓂ, ᑖᒃᑯᓇᓐᖓᑦ ᖃᐅᔨᔭᐅᓚᐅᖅᐳᖓ; ᐃᓄᒋᐊᒃᑐᓂᒃ ᐃᓚᖃᓚᐅᓐᖏᓚᖓ, ᐅᐃᒪᔮᖅᑐᖃᓚᐅᓐᖏᓚᖅᓘᓐᓃᑦ. 
19ᔫᑎᓪᓕ ᐂᓯᐊᒥᐅᑦ ᑕᕝᕙᓃᓚᐅᕆᕗᑦ, ᑍᒃᑯᐊᓗ ᐸᓯᒃᓯᕈᑎᒃᓴᖃᕈᑎᒃ ᐅᕙᓐᓄᑦ ᐅᖃᐅᓯᖃᖅᑐᒃᓴᐅᒐᓗᐊᕆᕗᑦ ᐃᓕᖕᓄᑦ ᒫᓐᓇ. 
20ᐅᕝᕙᓘᓐᓃᑦ ᐅᑯᐊ ᐅᕙᓃᑦᑐ ᒫᓐᓇ ᓇᓗᓁᖅᓯᔪᒃᓴᐅᕗᑦ ᖃᐅᔨᓯᒪᔭᒥᖕᓂᒃ ᔫᑎᑦ ᐃᖅᑲᖅᑐᐃᔨᖅᔪᐊᖏᓐᓄᑦ ᐃᖅᑲᖅᑐᖅᑕᐅᑎᓪᓗᖓ ᓱᓇᒥᒃ ᐸᓯᔭᒃᓴᐅᑦᔪᑎᖃᓚᐅᕐᖕᒪᖔᕐᖕᒪ. 
21ᑭᓯᐊᓂ ᑍᒪ ᐸᓯᒃᓯᕈᑎᒋᒐᔭᖅᑕᖓᑦ ᐅᖃᐅᓯᕆᓚᐅᖅᑕᕋ ᑖᒃᑯᓄᖓ ᐃᒫᒃ, ‘ᒫᓐᓇ ᐃᖅᑲᖅᑐᖅᐸᑦᓯᓐᖓ ᐅᒃᐱᕈᓱᖕᓂᓐᓄᑦ ᑐᖁᖓᔪᑦ ᒪᑭᑦᓱᒫᕐᖕᓂᖏᓐᓂᒃ.’”
22ᕖᓕᒃᓯᓕ ᐊᑕᓂᕐᖕᒧᑦ ᒪᓕᒡᑎᐅᓂᕐᖕᒥᒃ ᑐᓴᐅᒪᑦᓯᐊᕋᒥ ᑐᓴᕋᓱᐊᕐᖕᓂᓂ ᑖᒃᑯᓇᓐᖓᑦ ᓄᖅᑲᖅᑎᑉᐹ, ᐅᖃᖅᓗᓂ, “ᐅᓇᑕᖅᑐᒃᓮᑦ ᐊᖓᔪᖅᑳᖓᑦ ᓔᓯᐊᓯ ᑎᑭᑉᐸᑦ, ᖃᓄᐃᓕᖓᓛᕐᖕᒪᖔᖅᐱᑦ ᑐᑭᓯᓛᖅᐳᖓ.” 
23ᐅᓇᑕᖅᑐᒃᓴᓄᑦ ᐊᖓᔪᖅᑳᖑᔪᒧᐊᖅᑕᐅᓗᓂ ᑲᒪᒋᔭᐅᖁᕚ, ᐱᕕᒃᓴᖃᖅᑎᑉᐹᓗ ᐃᓱᒤᓐᓇᕐᕆᕕᒃᓴᖃᖁᓪᓗᒍ, ᐃᓚᓐᓈᕆᔭᖏᓐᓄᓪᓗ ᐅᐸᒃᓯᒪᔭᐅᔪᓐᓇᖅᑎᑉᐹ ᐱᔭᕆᐊᖃᖅᑕᖏᓐᓂᒡᓗ ᐱᑎᑕᐅᔪᓐᓇᖅᑎᓪᓗᓂᐅᒃ.
24ᐅᓪᓗᒐᓔᑦ ᐊᓂᒍᖅᑎᓪᓗᒋᑦ ᕖᓕᒃᓯᐅᑉ ᓄᓕᐊᓂ ᑐᕉᓯᓚ ᔫᑎᐅᔪᖅ ᐱᖃᑎᒋᓪᓗᒍ ᑎᑭᑉᐴᒃ; ᐸᐅᓗᓯᓗ ᕾᑕᐅᖁᕚ, ᓈᓚᒡᓗᒍᓗ ᐅᖃᓪᓚᒃᑎᓪᓗᒍ ᐅᒃᐱᖅᕕᖃᕐᖕᓂᕐᖕᒥᒃ ᙭ᔅᑑᓯ ᔩᓱᓯᒧᑦ. 
25ᐸᐅᓗᓯ ᓇᓗᓇᕈᓐᓁᖅᑎᑦᓯᕗᖅ ᓇᓛᒎᑦᓯᐊᕐᖕᓂᕐᖕᒥᒃ ᓇᖕᒥᓂᕐᖕᒥᒡᓗ ᑲᒪᒋᑦᓯᐊᕈᓐᓇᕐᖕᓂᕐᖕᒥᒃ, ᐃᖅᑲᖅᑐᖅᑕᐅᔪᒫᕐᖕᓂᕐᖕᒥᒡᓗ, ᕖᓕᒃᓯᓗ ᓯᕘᕋᓕᖅᓗᓂ ᐅᖃᖅᐳᖅ, “ᒫᓐᓇ ᐊᓂᑲᓚᐅᕆᑦ; ᐱᕕᒃᓴᖃᑦᓯᐊᓕᖅᐸᑦ ᕾᖁᓛᕆᕙᒋᑦ.” 
26ᕖᓕᒃᓯᓗ ᐃᓱᒪᖃᖅᐳᖅ ᐸᐅᓗᓯᒥᑦ ᑮᓇᐅᔭᓂᒃ ᑐᓂᓯᕕᐅᓂᐊᕋᓱᒋᓪᓗᓂ; ᑕᒪᓐᓇ ᐱᓪᓗᒍ ᐸᐅᓗᓯ ᕾᖁᖃᑦᑕᖅᐹ ᐅᖃᖃᑎᒋᕙᒃᓗᓂᐅᒡᓗ. 
27ᐊᕐᕌᒎᒃ ᒪᕐᕉᒃ ᐊᓂᒍᖅᑎᓪᓗᒋᒃ, ᕖᓕᒃᓯ ᑭᖑᕝᕕᖅᑕᐅᕗᖅ ᐴᑭᐅᓯ ᕕᓯᑕᓯᒧᑦ; ᕖᓕᒃᓯᓕ ᔫᑎᓄᑦ ᐊᑲᐅᒋᔭᐅᔪᒪᒐᒥ, ᐸᐅᓗᓯ ᑎᒍᔭᐅᓯᒪᕕᖕᒦᑏᓐᓇᖅᐹ.
