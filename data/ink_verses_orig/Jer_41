1ᑍᑦᓱᒪᓂᓕ ᐊᕐᕌᒎᑉ ᑕᖅᑭᖏᑕ 7-ᖓᓐᓂ, ᐃᓯᒥᐅᓕ ᓂᑕᓁᐊᐅᑉ ᐃᕐᖕᓂᖓ ᐃᓔᓴᒪᐅᑉ ᐃᕐᖑᑕᖓ ᐊᖓᔪᖅᑳᖅᔪᐊᕐᖕᒧᑦ ᐃᓚᒋᔭᐅᔪᖅ ᐊᖓᔪᖅᑳᒻᒪᕆᐅᖃᑕᐅᓪᓗᓂᓗ, ᐊᖑᑎᓂᒃ ᖁᓕᓂᒃ ᐃᓚᖃᖅᓗᓂ ᒥᔅᐸᒧᐊᖅᐳᖅ ᒋᑕᓔᐊᒥᒃ ᐊᕼᐂᑲᐅᑉ ᐃᕐᖕᓂᖓᓂᒃ ᑕᑯᔭᖅᑐᖅᓗᓂ, ᓂᕆᖃᑎᒌᒃᑎᓪᓗᒋᑦ ᓂᕆᕕᖕᒥᖕᓂ ᒥᔅᐸᒥ. 
2ᐃᓯᒥᐅᓕᐅᑉ ᓂᑕᓁᐊᐅᑉ ᐃᕐᖕᓂᖓ ᐃᓚᒋᔭᖏᑕᓗ ᖁᓖᑦ ᐊᖑᑎᑦ ᓴᕕᒡᔪᐊᑎᒃ ᐊᒧᓪᓗᒋᑦ ᒋᑕᓔᐊ ᐊᕼᐂᑲᒥᐅᑉ ᐃᕐᖕᓂᖓ ᑐᖁᑉᐹᑦ ᓴᕙᓂᐅᑉ ᐃᕐᖑᑕᖓ, ᑖᓐᓇ ᐹᐱᓘᓂᐅᑉ ᐊᖓᔪᖅᑳᖅᔪᐊᖓᑕ ᑲᒪᔨᒻᒪᕆᓐᖑᖅᑎᓚᐅᖅᑕᖓ ᓄᓇᓕᖕᓄᑦ. 
3ᐃᓯᒥᐅᓕᐅᑉ ᑐᖁᒃᑭᕔᑦ ᐄᓴᕅᓕᒥᐅᑦ ᒋᑕᓔᐊᐅᑉ ᐃᓚᒋᔭᖏᑦ ᒥᔅᐸᒦᑦᑐᑦ, ᑲᐅᓪᑎᐊᒥᐅᓪᓗ ᐅᓇᑕᖅᑐᒃᓴᖏᑦ ᑐᖁᒃᑭᕔᑦ ᑕᕝᕙᓃᖃᑕᐅᑐᐃᓐᓇᖅᑑᒐᓗᐊᑦ.
4ᖃᐅᑎᓪᓗᒍ ᓱᓕ ᒋᑕᓔᐊᐅᑉ ᑐᖁᑕᐅᓂᕕᓂᖓᓂᒃ ᑐᓴᖅᑐᖃᓚᐅᖅᑎᓐᓇᒍ, 
5ᐊᖑᑎᓂᒃ 80-ᓂᒃ ᑎᑭᑦᑐᖃᖅᐳᖅ ᓯᑭᒻᒥᑦ ᓮᓗᐊᒥᓪᓗ ᓴᒥᐊᕆᐊᒥᓪᓗ, ᐅᓐᖏᔭᖅᓯᒪᓪᓗᑎᒃ, ᐊᓐᓄᕌᑎᒡᓗ ᐊᓕᒃᑐᖅᓯᒪᓪᓗᒋᑦ ᑭᓪᓕᐊᓯᒪᓪᓗᑎᒡᓗ, ᓂᐊᖂᔭᒃᓴᒥᒃ ᑎᐱᑦᓯᐊᕆᒃᑐᒥᒡᓗ ᓇᒃᓴᖅᓗᑎᒃ ᑐᒃᓯᐊᖅᕕᒃᔪᐊᒥ ᑐᓂᕐᕈᓯᐅᑎᔭᒃᓴᒥᖕᓂᒃ. 
6ᐃᓯᒥᐅᓕᐅᑉ ᓂᑕᓁᐊᐅᑉ ᐃᕐᖕᓂᖓᑕ ᑲᑎᔭᖅᑐᖅᐰᑦ ᒥᔅᐸᒥᑦ, ᕿᐊᓪᓗᓂᓗ ᑎᑭᓐᓇᒥᒋᑦ ᐅᖃᐅᑎᕔᑦ, “ᕾᓕᕆᑦᓯ ᒋᑕᓔᐊ ᐊᕼᐂᑲᐅᑉ ᐃᕐᖕᓂᖓ ᑕᑯᔭᖅᑐᖅᓗᒍ.” 
7ᐃᒡᓗᒐᓴᒡᔪᐊᓪᓕ ᐊᕙᓗᖅᔪᐊᖏᑕ ᐃᓗᐊᓃᓕᕋᒥᒃ ᐃᓯᒥᐅᓕᐅᑉ ᓂᑕᓁᐊᐅᑉ ᐃᕐᖕᓂᖓᑕ ᐱᖃᑎᒋᔭᖏᑕᓗ ᑐᖁᓪᓗᒋᑦ ᐃᒥᖅᑕᖅᕕᖕᒧᑦ ᐴᖅᑲᖅᐰᑦ ᑎᒥᕕᓂᖏᑦ.
8ᐊᖑᑎᓪᓕ ᖁᓖᑦ ᑖᒃᑯᓇᓂ ᐃᓚᒋᔭᐅᔪᑦ ᐃᓯᒥᐅᓕ ᐅᖃᐅᑎᕚᑦ, “ᑐᖁᑦᑍᓕᑎᒍᑦ, ᐸᐅᕐᖓᒃᓴᓂᒃ ᐱᕈᖅᑐᓂᒡᓗ ᐅᖅᓱᒃᓴᓕᖕᓂᒃ, ᕼᐊᓂᒥᒡᓗ ᐃᔨᖅᓯᓯᒪᒐᑦᑕ ᐱᕈᖅᓰᕕᖕᓂ.” ᑕᕝᕙ ᑐᖁᑦᓱᓐᓃᖅᐰᑦ. 
9ᐃᒥᖅᑕᖅᕕᒃ ᐃᓯᒥᐅᓕᐅᑉ ᑎᒥᕕᓂᕐᖕᓂᒃ ᐴᖅᑬᕕᒋᔭᖓ ᐊᖏᓂᖅᐹᖑᓚᐅᖅᐳᖅ ᐃᒥᖅᑕᖅᕕᓕᐊᕆᔭᐅᓯᒪᔪᓂᑦ ᐊᖓᔪᖅᑳᖅᔪᐊᑉ ᐂᓴᐅᑉ ᐃᒥᖅᑕᖅᕕᓕᐊᕆᔭᕕᓂᖓ ᐅᓇᑕᕆᐊᖅᑕᐅᓯᒪᓪᓗᓂ ᐊᖓᔪᖅᑳᖅᔪᐊᕐᖕᒧᑦ ᐹᓴᒧᑦ ᐃᓯᒥᐅᓕᐅᑉ ᓂᑕᓁᐊᐅᑉ ᐃᕐᖕᓂᖓᑕ ᐃᒥᖅᑕᖅᕕᒃ ᑕᑕᑎᑉᐹ ᑎᒥᕕᓂᕐᖕᓂᒃ. 
10ᐊᖓᔪᖅᑳᖅᔪᐊᓪᓗ ᐸᓂᖏᑦ ᑎᒍᔭᐅᑎᑉᐰᑦ ᐃᓄᑐᐃᓐᓁᓪᓗ ᒥᔅᐸᒦᑦᑐᑦ, ᓂᐳᔭᕋᑕᐅᑉ ᑲᒪᒋᔭᐅᑎᓕᓚᐅᖅᑕᖏᑦ ᐊᖓᔪᖅᑳᒧᑦ ᒋᑕᓔᐊᒧᑦ ᐊᕼᐂᑲᐅᑉ ᐃᕐᖕᓂᖓᓄᑦ, ᐃᓯᒥᐅᓕᐅᑉ ᓂᑕᓁᐊᐅᑉ ᐃᕐᖕᓂᖓᑕ ᑎᒍᔭᐅᑎᓪᓗᓂᒋᑦ ᐊᐅᓪᓚᕈᑎᓕᖅᐰᑦ ᓄᓇᐅᑉ ᐊᒧᓁᑎᐅᑉ ᓇᓛᓄᑦ.
11ᔪᕼᐋᓇᓐ ᑲᕆᐊᑉ ᐃᕐᖕᓂᖓ ᐅᓇᑕᖅᑐᒃᓮᓪᓗ ᐊᖓᔪᖅᑳᖏᑦ ᑐᓴᐅᒪᓕᖅᐳᑦ ᐃᓯᒥᐅᓕᐅᑉ ᓂᑕᓁᐊᐅᑉ ᐃᕐᖕᓂᖓᑕ ᐃᓄᐊᖅᓯᓂᖓᓂᒃ. 
12ᐃᓯᒥᐅᓕᓗ ᓂᑕᓁᐊᐅᑉ ᐃᕐᖕᓂᖓ ᒪᓕᒃᓴᕋᒥᑦᔪᒃ, ᐊᖑᕚᑦ ᒋᐱᐅᓂᒥ ᑕᓯᐅᑉ ᓴᓂᐊᓂ. 
13ᐃᓯᒥᐅᓕᐅᓪᓕ ᑎᒍᓯᒪᔭᖏᑕ ᔪᕼᐋᓇᓂᒃᑯᑦ ᑲᕆᐊᑉ ᐃᕐᖕᓂᖏᑦ ᕾᔪᑦ ᑕᑯᓕᕋᒥᑦᔪᒃ ᖁᕕᐊᓱᓚᐅᖅᐳᑦ. 
14ᐃᓄᓕᒫᓪᓗ ᐃᓯᒥᐅᓕᐅᑉ ᑎᒍᓚᐅᖅᑕᖏᑦ ᐊᐅᓪᓚᕈᑎᓪᓗᒋᑦ ᒥᔅᐸᒥᑦ ᐅᑎᕆᐊᕋᒥᒃ ᐅᑎᓚᐅᖅᐳᑦ, ᔪᕼᐋᓇᓂᒃᑯᓐᓄᓪᓗ ᑲᕆᐊᑉ ᐃᕐᖕᓂᖏᓐᓄᑦ ᐅᐸᒍᑎᓪᓗᑎᒃ. 
15ᐃᓯᒥᐅᓕ ᓂᑕᓁᐊᐅᑉ ᐃᕐᖕᓂᖓ ᐊᖑᑎᓪᓗ ᐃᓚᒋᔭᖏᑦ 8-ᖑᓪᓗᑎᒃ ᕿᒪᒃᓯᖕᒪᑕ ᔪᕼᐋᓇᓂᒃᑯᓐᓂᑦ ᐱᔭᐅᓐᖏᓚᑦ, ᐊᒧᓁᑎᒥᐅᓪᓗ ᓄᓇᖓᓄᐊᖅᓗᑎᒃ.
16ᔪᕼᐋᓇᓂᒃᑯᓪᓕ ᑲᕆᐊᑉ ᐃᕐᖕᓂᖓᑕ ᐃᓚᒋᔭᖏᑕᓗ ᐊᖓᔪᖅᑳᖑᔪᑦ ᐃᓯᒥᐅᓕᒃᑯᑦ ᓂᑕᓁᐊᐅᑉ ᐃᕐᖕᓂᖓᑕ ᑎᒍᓯᒪᔭᕕᓂᖏᑦ ᒥᔅᐸᒥᑦ ᐱᕔᑦ, ᑖᒃᑯᐊ ᐊᐅᓪᓚᕈᑎᓚᐅᖅᑕᖏᑦ ᒋᑕᓔᐊᒥᒃ ᐊᕼᐂᑲᐅᑉ ᐃᕐᖕᓂᖓᓂᒃ ᑐᖁᑦᓯᓪᓗᑎᒃ ᐅᓇᑕᖅᑎᖁᑎᖏᓐᓂᒡᓗ ᐊᕐᖕᓇᓂᒃ ᓄᑕᖅᑲᓂᒡᓗ ᐊᖓᔪᖅᑳᓪᓗ ᐊᖑᑎᖁᑎᖏᓐᓂᒃ ᐃᒡᔪᐃᖅᑕᐅᓯᒪᔪᓂᒃ, ᑖᒃᑯᐊ ᔪᕼᐋᓇᓂᐅᑉ ᐅᑎᖅᑎᓚᐅᖅᑕᖏᑦ ᒋᐱᐅᓂᒥᑦ. 
17ᐊᐅᓪᓚᕋᒥᒃ ᐃᑦᔨᑉᑎᓕᐊᓯᕗᑦ ᒋᐅᕉᓯ ᓯᒻᕼᐋᒻ ᐊᖅᑯᓵᖅᓗᒍ ᐱᑦᓕᐊᒦᑦᑐᖅ. 
18ᑲᐅᓪᑎᐊᒥᐅᓄᑦ ᐱᔭᐅᓇᓱᐊᕐᖕᓂᐊᕋᓱᒋᒐᒥᒃ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᐊᐅᓚᑦᓯᔨᓐᖑᖅᑎᓚᐅᖅᑕᖓᑦ ᒋᑕᓔᐊ ᐊᕼᐂᑲᐅᑉ ᐃᕐᖕᓂᖓᑕ ᑐᖁᑕᐅᓯᒪᓂᖓ ᐃᓯᒥᐅᓕᒧᑦ ᓂᑕᓁᐊᐅᑉ ᐃᕐᖕᓂᖓᓄᑦ ᐱᑦᔪᑎᒋᓪᓗᒍ.
