1ᑕᒪᑐᒪ ᑭᖑᕐᖓᓂ ᑍᕕᑎᐅᑉ ᐊᑕᓂᖅ ᐊᐱᕆᕚ, “ᔫᑕᐅᑉ ᓄᓇᓕᖁᑎᖏᓐᓄᑦ ᐂᔪᒃᓴᐅᕗᖔ ᐊᐅᓚᒋᐊᖅᑐᓕᖅᓗᒋᑦ?”
2ᑍᒤᒻᒪᑦ ᑍᕕᑎ ᐂᓚᐅᖅᐳᖅ ᕼᐃᑉᐸᕋᓐᒧᑦ, ᓄᓕᐊᖕᓂ ᒪᕐᕉᒃ ᐃᓚᒋᓪᓗᒋᒃ: ᐊᕼᐃᓄᐊᒻ, ᔨᔭᕆᐅᓪᒥᐅᑕᖅ, ᐊᐱᒊᓕᓗ ᓁᐳᓕᐅᑉ ᓄᓕᐊᕕᓂᖓ ᑳᕐᒥᐅᓪᒥᐅᑕᖅ. 
3ᑍᕕᑎᓗ ᐊᖑᑏᑦ ᐃᓚᒋᕙᒃᑕᒥ ᐃᓚᖏᑦ ᐃᓚᒋᓚᐅᖅᐰᑦ, ᐃᒡᓗᒥᐅᖃᑎᖏᓪᓗ ᐊᑕᖏᖅᓗᑎᒃ; ᓄᓇᑖᓚᐅᖅᐳᓪᓗ ᕼᐃᐸᕋᓐᒥ ᓄᓇᓕᖕᓂᓗ ᖃᓂᒋᔮᓃᑦᑐᓂ. 
4ᔫᑕᐅᓪᓗ ᐃᓄᖏᑕ ᐅᐸᒃᐹᑦ ᕼᐃᐸᕋᓐᒧᑦ, ᑕᕝᕙᓂᓗ ᑍᕕᑎ ᐅᖅᓱᖅᑎᖅᐹᑦ ᐊᖓᔪᖅᑳᖅᔪᐊᓐᖑᖅᑎᓪᓗᒍ ᔫᑕᒥᐅᓄᑦ.
5ᑕᕝᕙ ᑍᕕᑎ ᐅᖃᕆᐊᖅᑐᖅᑎᑦᓯᕗᖅ ᔭᐲᓯ-ᒋᓖᑎᒥᐅᓄᑦ, ᐅᖃᐅᑎᓗᒋᓪᓗ: “ᐊᑕᓂᐅᑉ ᓮᒻᒪᖅᑎᓪᓕᓯ, ᐅᐱᒍᓱᑦᓯᐊᕐᖕᓂᑦᓯᓐᓂᒃ ᐊᖓᔪᖅᑳᖅᔪᐊᑦᓯᓐᓄᑦ ᓴᐅᓕᒧᑦ ᓴᖅᑭᑎᑦᓯᒐᑦᓯ, ᑖᑦᓱᒥᖓ ᐃᓗᕕᖅᓯᓂᑦᓯᓐᓄᑦ! 
6ᒫᓐᓇᓕ ᐊᑕᓂᐅᑉ ᓇᒡᓕᖕᓂᕐᖕᒥᓂᒃ ᐱᑦᓯᐊᕐᖕᓂᕐᖕᒥᓂᒡᓗ ᓴᖅᑭᑎᑦᓯᕕᒋᓕᓯ! ᐅᕙᖓᓗ ᐱᑦᓯᐊᖅᕕᒋᓂᐊᖅᐸᑦᓯ ᑍᒫᒃ ᐱᓂᐊᕐᖕᓂᕆᓚᐅᖅᑕᓯ ᐱᓪᓗᒍ. 
7ᒫᓐᓇᓗ ᑍᒤᒻᒪᑦ ᓲᖑᔫᓕᕆᑦᓯ, ᓯᕗᕋᖏᓪᓗᓯᓗ; ᓴᐅᓕ ᐊᖓᔪᖅᑳᖅᔪᐊᓯ ᑐᖁᖕᒪᑦ, ᔫᑕᐅᓪᓗ ᐃᓄᖏᑕ ᐅᖅᓱᖅᑎᓚᐅᖅᐹᖓ ᐊᖓᔪᖅᑳᖅᔪᐊᕆᔭᐅᖁᓪᓗᖓ ᑖᒃᑯᓄᖓ.”
8ᓴᐅᓕᐅᑉ ᐅᓇᑕᖅᑐᒃᓴᖏᓐᓄᑦ ᐊᖓᔪᖅᑳᖑᔪᖅ ᐋᑉᓄ ᓂᕆᐅᑉ ᐃᕐᖕᓂᖓ, ᓴᐅᓕᐅᑉ ᐃᕐᖕᓂᖓᓂᒃ ᐃᔅᐳᓴᒥᒃ ᐱᖃᑎᖃᖅᓗᓂ ᐃᑳᓚᐅᖅᐴᒃ ᔪᐊᕐᑕᓂᐅᑉ ᑰᖓᓂᒃ ᒪᕼᐊᓁᒧᑦ ᐂᓪᓗᑎᒃ. 
9ᑍᑲᓂᓗ ᐋᑉᓅᑉ ᐃᔅᐳᓴᑦ ᐊᖓᔪᖅᑳᖅᔪᐊᕈᖅᑎᓚᐅᖅᐹ ᓄᓇᓕᖕᓄᑦ ᒋᓕᐊᑎᒧᑦ, ᐋᓱᕅᑎᒧᑦ, ᔨᔭᕆᐅᓪᒧᑦ, ᐃᕗᕅᒧᑦ, ᐱᑦᔭᒥᓂᒃᑯᓐᓄᓪᓗ, ᐊᒡᓛᑦ ᐄᓴᕅᓕᒥᐅᓕᒫᓄᑦ. 
10ᐃᔅ-ᐳᓴᑦ ᓴᐅᓕᐅᑉ ᐃᕐᖕᓂᖓ ᐊᕐᕌᒍᖃᓚᐅᖅᐳᖅ 40-ᓂᒃ ᐊᖓᔪᖅᑳᖅᔪᐊᕈᖅᑎᑕᐅᑎᓪᓗᒍ ᐄᓴᕅᓕᒥᐅᓄᑦ, ᐊᖓᔪᖅᑳᖅᔪᐊᖑᓚᐅᖅᐳᖅᓗ ᐊᕐᕌᒎᖕᓂᒃ ᒪᕐᕉᖕᓂᒃ.
11ᑍᕕᑎᓗ ᐊᐅᓚᑦᓯᓚᐅᖅᐳᖅ ᕼᐃᐸᕋᓐᒥ ᔫᑕᐅᑉ ᑭᖑᕚᖏᓐᓂᒃ ᐊᕐᕌᒍᓂᒃ 7-ᓂᒃ ᑕᖅᑭᓂᒡᓗ ᐱᖓᓲᔪᖅᑐᓂᒃ.
12ᐋᑉᓄ ᓂᕆᐅᑉ ᐃᕐᖕᓂᖓ, ᐃᔅᐳᓴᐅᓪᓗ ᓴᐅᓕᐅᑉ ᐃᕐᖕᓂᖓᑕ ᐊᖓᔪᖅᑳᖁᑎᖏᑦ ᒪᕼᐊᓁᒥᑦ ᒋᐱᐅᓂᒧᑦ ᐂᓚᐅᖅᐳᑦ. 
13ᔪᐊᐱᓗ ᐊᓈᓇᖃᖅᑐᖅ ᔨᕈᐃᐊᒥᒃ, ᑍᕕᑎᐅᓪᓗ ᐊᖓᔪᖅᑳᖁᑎᖏᑦ ᑲᑎᓯᓚᐅᖅᐳ ᑖᒃᑯᓂᖓ ᑕᓯᓕᐅᖅᓯᒪᔪᒥ ᒋᐱᐅᓂᒥ; ᑕᕝᕙᓂᓗ ᐃᒃᓯᕙᓚᐅᖅᐳᑦ, ᐊᑭᓕᕇᒃᓱᑎᒃ. 
14ᑕᕝᕙ ᐋᑉᓄ ᐅᖃᖅᐳᖅ ᔪᐊᐱᒧᑦ, “ᐅᕕᒃᑬᑦ ᐃᓚᖏᑦ ᐅᓇᑕᖃᑎᒌᓚᐅᖅᓕᑦ ᑕᑯᓐᓈᖅᑎᓪᓗᑕ ᓵᓚᒋᖃᑦᑕᐅᑎᓇᓱᐊᖅᓗᑎᒃ.”
15ᑍᒤᒻᒪᑦ 12-ᐃᑦ ᒪᑭᑉᐳᑦ, ᐃᔅᐳᓴᐅᑉ ᓴᐅᓕᐅᑉ ᐃᕐᖕᓂᖓᑕ ᐃᓄᖁᑎᖏᓐᓂᑦ ᐱᑦᔭᒥᓂᐅᑉ ᑭᖑᕚᖏᓐᓂᑦ ᐱᔪᑦ, ᐊᒻᒪ 12-ᑦᑕᐅᖅ ᑍᕕᑎᐅᑉ ᐃᓄᖁᑎᖏᓐᓂᒃ ᐱᒋᓪᓗᑎᒃ. 
16ᑖᒃᑯᐊᓗ ᐊᑐᓂᑦ ᓂᐊᖁᕐᖕᒥᒃᑎᒍᑦ ᑎᒍᖃᑦᑕᐅᑎᓚᐅᖅᐳᑦ, ᐊᑭᓕᕐᖕᒥᓂᒡᓗ ᑲᐱᓯᓪᓗᑎᒃ ᓴᓂᕋᖓᒍᑦ; ᑖᒃᑯᐊᓕᒫᓪᓗ 24-ᑦ ᐅᕐᕈᓚᐅᖅᐳᑦ ᐊᑕᐅᑦᓯᒃᑯᑦ ᑐᖁᓪᓗᑎᒃ. ᑍᒤᒻᒪᑦ ᑖᓐᓇ ᓄᓇ ᒋᐱᐅᓂᒦᑦᑐᖅ ᑍᔭᐅᓕᓚᐅᖅᐳᖅ ᕼᐃᓕᑲᑦ-ᕼᐊᔪᕆᒥᒃ, “ᓴᕕᒡᔪᐊᑉ ᐱᕈᖅᓰᕕᖓᓂᒃ.”
17ᐅᓪᓗᒥᓗ ᑕᕝᕙᓂ ᐅᓇᑕᓕᓚᐅᖅᐳᑦ ᓂᓐᖓᐅᑎᖃᑦᑕᐅᑎᓯᒪᓪᓗᑎᒃ; ᐋᑉᓄᒃᑯᓪᓗ ᐄᓴᕅᓕᒥᐅᑦ ᓵᓚᐅᓚᐅᖅᐳᑦ ᑍᕕᑎᐅᑉ ᐃᓄᖁᑎᖏᓐᓄᑦ. 
18ᔨᕈᐃᐊᐅᓪᓗ ᐃᕐᖕᓂᖏᑦ ᐱᖓᓱᑦ ᑍᑲᓃᓚᐅᖅᐳᑦ ᐅᑯᐊ: ᔪᐊᐱ, ᐊᐱᓮ, ᐊᓴᕼᐃᐅᓗ. ᑖᓐᓇᓗ ᐊᓴᕼᐃᐅᓪ ᑎᐊᕐᑎᑐᑦ ᑐᒃᑐᖓᔪᑎᑐᑦ ᓱᑲᑦᑑᑎᒋᔪᓐᓇᓚᐅᖅᐳᖅ; 
19ᐊᓴᕼᐃᐅᓗ ᒪᓕᒃᓴᖅᐳᖅ ᐋᑉᓄᒥᒃ, ᑐᕌᓪᓗᐊᖅᓗᒍᓗ ᐅᓪᓛᕆᓚᐅᖅᐹ ᓴᖑᓚᐅᕋᓂ ᓴᐅᒥᒧᑦ ᑕᓕᖅᐱᒧᓪᓘᓐᓃᑦ. 
20ᑕᕝᕙ ᐋᑉᓄ ᑕᑯᓴᕋᒥ ᑭᖑᒧᑦ ᐅᖃᖅᐳᖅ, “ᐃᕝᕕᐅᕖᑦ, ᐊᓴᕼᐃᐅᓪ?” ᑭᐅᕗᖅ, “ᐄ ᑖᓐᓇᐅᕗᖓ.”
21ᐋᑉᓅᑉ ᐅᖃᐅᑎᕙ, “ᒪᓕᖔᓚᐅᕆᑦ ᐅᓇᑕᖅᑐᓮᑦ ᐃᓚᖓᓐᓂᒃ ᐱᖏᓐᓂᒡᓗ ᐱᓗᑎᑦ.” ᑭᓯᐊᓂᓕ ᐊᓴᕼᐃᐅᓪ ᒪᓖᓐᓇᓚᐅᖅᐳᖅ ᑖᑦᓱᒥᖓ. 
22ᐋᑉᓅᓪᓗ ᐊᓴᕼᐃᐅᓪ ᐅᖃᐅᑎᒋᐊᓪᓚᒃᐹ, “ᒪᓕᓐᖏᓚᐅᓐᖓ; ᖃᓄᐃᒻᒪᑦ ᐅᕙᓐᓄᑦ ᑐᖁᑕᐅᑎᓐᓇᓱᐊᖅᐲᑦ? ᑐᖁᑐᐊᕈᒃᑭᑦ ᐊᖓᔪᐃᑦ ᔪᐊᐱ ᑕᑯᓴᕈᓐᓇᕋᔭᖏᓐᓇᒃᑯ.” 
23ᐊᓴᕼᐃᐅᓕ ᓄᖅᑲᓚᐅᓐᖏᓚᖅ; ᑍᒤᒻᒪᑦ ᐋᑉᓅᑉ ᖃᓗᒋᐊᒥᓄᑦ ᑲᐱᒋᐊᕋᒥᐅᒃ, ᑲᐱᓚᐅᖅᐹ ᓈᖓᒍᑦ ᐳᑐᒻᒥᑖᖅᓗᓂᐅᒃ ᖃᓗᒋᐊᖓᓗ ᑐᓄᐊᒍᑦ ᓄᐃᓪᓗᓂ; ᐊᓴᕼᐃᐅᓪᓗ ᑕᕝᕙᓂ ᐅᕐᕈᕗᖅ, ᑐᖁᓪᓗᓂᓗ. ᐊᖅᑯᓵᖅᑐᓕᒫᓗ ᐊᓴᕼᐃᐅᑉ ᐅᕐᕈᕕᖓᓄᑦ ᑐᖁᕕᖓᓄᓪᓗ, ᓄᖅᑲᖃᑦᑕᓚᐅᖅᐳᑦ.
24ᔪᐊᐱᒃᑯᒡᓕ ᐊᐱᓮᒃᑯᒃ ᒪᓕᒃᓴᓚᐅᖅᐴᒃ ᐋᑉᓄᒥᒃ; ᓯᕿᓂᖅ ᓂᐱᓕᖅᑎᓪᓗᒍ ᖃᖅᑲᒧᐊᓚᐅᖅᐳᑦ ᐊᒻᒪᒧᑦ, ᒋᐊᑉ ᓯᕗᓂᖓᓃᑦᑐᒧᑦ ᐃᓄᖃᔪᐃᑦᑐᓕᐊᖓᔫᑉ ᐊᖅᑯᑖᓃᑦᑐᒧᑦ ᒋᐱᐅᓂᒥ. 
25ᐱᑦᔭᒥᓂᐅᓪᓗ ᑭᖑᕚᖏᑦ ᑕᕝᕙᓂ ᑲᑎᓚᐅᖅᐳᑦ ᐋᑉᓄᒧᑦ ᐊᑐᐃᓐᓇᐅᓕᖅᓗᑎᒃ, ᑲᑎᓐᖓᓚᐅᖅᐳᑦ ᖃᖅᑲᐅᑉ ᖄᖓᓂ. 
26ᑕᕝᕙ ᐋᑉᓄ ᔪᐊᐱᒧᑦ ᐅᖃᖅᐳᖅ, “ᐅᓇᑍᓐᓇᕆᐊᖃᖅᐱᑖ ᐃᓱᖃᖏᑦᑐᒧᑦ? ᖃᐅᔨᒪᓐᖏᓚᑏᑦ ᑕᒪᑐᒪ ᑭᖑᕐᖓᓂ ᑕᒪᓐᓇ ᖃᓯᓕᓇᖅᑑᓂᐊᕐᖕᒪᑦ? ᐃᓚᒌᒃᐳᒍᑦ ᓄᓇᖃᑎᒌᓪᓗᑕ ᖃᖓᓖ ᓄᖅᑲᖅᑎᑦᓯᓂᐊᖅᐱᑦ ᐃᓄᖁᑎᖕᓂᒃ ᐅᕙᑦᑎᓐᓂᒃ ᒪᓕᒃᑐᓂᒃ?”
27ᔪᐊᐱᓗ ᑭᐅᕗᖅ, “ᓱᓕᑦᓯᐊᖅᐳᖓ ᒎᑎ ᐆᒪᖕᒪᑦ, ᐅᖃᓚᐅᖏᒃᑯᕕᑦ, ᐃᓄᖁᑎᓐᓄᑦ ᒪᓕᒃᑕᐅᖏᓐᓇᕋᔭᓚᐅᖅᐳᑎᑦ ᐅᓪᓛᒧᑦ ᑎᑭᓪᓗᒍ.” 
28ᑕᕝᕙ ᔪᐊᐱ ᑎᑦᑐᓚᐅᑎᒥᓂᒃ ᓂᓪᓕᖅᑎᑦᓯᕗᖅ; ᓄᖅᑲᖁᔨᓕᖅᓗᓂ ᒪᓕᖕᓂᖏᓐᓂᒃ ᐄᓴᕅᓕᒥᐅᓂᒃ, ᐅᓇᑕᕐᖕᓂᖓᓪᓗ ᓄᖅᑲᓚᐅᖅᐳᖅ.
29ᐋᑉᓄᒃᑯᓪᓗ ᐃᓄᖁᑎᖏᓪᓗ ᐅᓐᓄᐊᓕᒫᖅ ᐱᓱᓚᐅᖅᐳᑦ ᔪᐊᕐᑕᓂᐅᑉ ᓇᖅᓴᖓᒍᑦ ᐊᕋᐸᒃᑯᑦ; ᔪᐊᕐᑕᓂᐅᓪᓗ ᑰᖓᓂᒃ ᐃᑳᕋᒥᒃ, ᑲᔪᓯᓪᓗᑎᒃ ᐅᓪᓛᓐᖑᖅᑎᓪᓗᒍ ᒪᕼᐊᓁᒧᑦ ᑎᑭᓚᐅᖅᐳᑦ.
30ᔪᐊᐱᓗ ᒪᓕᒍᓐᓃᕋᒥ ᐋᑉᓄᒥᒃ; ᐃᓄᖁᑎᓕᒫᓂᓗ ᑲᑎᑎᓐᓇᒥᒋᑦ, ᑭᓐᖑᐃᓚᐅᖅᐳᑦ 19-ᓂᒃ ᑍᕕᑎᐅᑉ ᐃᓄᖁᑎᖏᓐᓂᒃ, ᐊᓴᕼᐃᐅᓪ ᐱᖃᑕᐅᑎᓐᓇᒍ. 
31ᑍᕕᑎᐅᓪᓕ ᐃᓄᖁᑎᖏᑦ ᑐᖁᑦᓯᓚᐅᖅᐳᑦ ᐱᑦᔭᒥᓂᐅᑉ ᑭᖑᕚᖏᓐᓂᒃ 360-ᓂᒃ ᐋᑉᓅᑉ ᐃᓄᖁᑎᖏᓐᓂᒃ. 
32ᔪᐊᐱᐅᓪᓗ ᐃᓄᖁᑎᖏᑕ ᐊᓴᕼᐃᐅᓕᐅᑉ ᑎᒥᖓ ᑎᒍᓪᓗᒍ ᐃᓗᕕᖅᐹᑦ ᐃᓚᒌᑦ ᐃᓗᕕᖓᓄᑦ ᐱᑦᓕᐊᒥ. ᔪᐊᐱᒃᑯᓪᓗ ᐅᓐᓄᐊᓕᒫᖅ ᐱᓱᓚᐅᖅᐳᑦ, ᖃᐅᒻᒪᓕᖅᑎᓪᓗᒍᓗ ᕼᐃᐸᕋᓐᒧᑦ ᑎᑭᑉᐳᑦ.
