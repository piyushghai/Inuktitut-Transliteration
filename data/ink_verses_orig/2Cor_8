1ᖃᐅᔨᒪᖁᕙᑦᓯᓕ ᖃᑕᓐᖑᑎᒃᑲ, ᒎᑎᐅᑉ ᐱᔪᓐᓇᖅᑎᑦᓯᓂᖓᓂᒃ ᐅᒃᐱᖅᑑᖃᑎᒌᓄᑦ ᓴᖅᑭᑎᑕᐅᓯᒪᔪᒥᒃ ᒪᓯᑑᓂᐊᒦᑦᑐᓄᑦ. 
2ᐅᖁᒤᑦᑐᓄᑦ ᐊᖏᔪᒥᒃ ᐆᒃᑐᖅᑕᐅᒐᓗᐊᕋᒥᒃ; ᖁᕕᐊᓱᖕᓂᖅᔪᐊᖃᖅᐳᑦ, ᐊᔪᖅᓴᖅᑐᒻᒪᕆᐅᒐᓗᐊᖅᓗᑎᒡᓗ ᐊᓐᓂᕈᓱᖏᑦᓯᐊᖅᓗᑎᒃ ᑐᓂᓯᔪᒪᑦᓯᐊᖅᐳᑦ. 
3ᑐᓂᔪᓐᓇᖅᑕᒥᖕᓂᒃ ᑐᓂᓯᕗᑦ, ᓇᓗᓁᖅᓯᔪᓐᓇᖅᐳᖓᓗ, ᑐᓂᔪᓐᓇᖅᑕᒥᓘᓐᓃᑦ ᐅᖓᑖᓄᑦ ᑐᓂᓯᓚᐅᖅᐳᑦ, ᑎᓕᐅᖅᑕᐅᓇᑎᒃ ᐃᓱᒪᒥᖕᓂᒃ. 
4ᐃᓗᖏᖅᑐᖅᓗᑎᒃ ᑐᓂᕐᕈᑎᒥᖕᓂᒃ ᐱᖁᓚᐅᖅᐹᑎᒍᑦ ᐃᑲᔪᖃᑕᐅᔪᒪᓪᓗᑎᒃ ᐃᑦᔪᕐᖕᓁᑎᑕᐅᔪᓄᑦ. 
5ᑕᒪᑐᒥᖓ ᓂᕆᐅᒋᓐᖏᑕᑦᑎᓐᓂᒃ ᐱᓚᐅᖅᐳᑦ, ᓯᕗᓪᓕᕐᖕᒥᒡᓕ ᐊᑕᓂᕐᖕᒧᑦ ᑐᓂᖅᑳᖅᐳᑦ ᑭᖑᓂᖓᒍᓪᓗ ᐅᕙᑦᑎᓐᓄᑦ ᑐᓂᕗᑦ ᒎᑎᐅᑉ ᐱᖁᔨᓂᖓ ᒪᓕᒡᓗᒍ. 
6ᑍᒤᒻᒪᑦ ᑍᑑᓯ ᐃᓇᓚᐅᖅᐸᕗᑦ, ᑕᒪᑐᒥᖓ ᐱᒋᐊᖅᑎᑦᓯᓚᐅᖅᑐᖅ ᑲᔪᓯᑐᐃᓐᓇᖁᓪᓗᒍ, ᐃᓕᑦᓯᓐᓂᒃ ᐃᑲᔪᖅᓗᓂ ᐱᓇᓱᐊᑦᓯᐊᕐᖕᓂᕐᖕᒥᒃ ᐱᔭᕇᖅᓯᖁᓪᓗᒍ. 
7ᑕᒤᓐᓂᒡᓕ ᐊᔪᖅᓴᓐᖏᓚᓯ, ᐅᒃᐱᕐᖕᓂᒃᑯᑦ ᑲᔪᓯᓂᕐᖕᒥᒃ, ᐅᖃᓪᓚᖕᓂᕐᖕᒥᒃ, ᖃᐅᔨᑎᑕᐅᓂᕐᖕᒥᒃ, ᐃᑲᔪᕈᒪᑦᓯᐊᕐᖕᓂᕐᖕᒥᒃ, ᐅᕙᑦᑎᓐᓂᒡᓗ ᓇᒡᓕᒍᓱᖕᓂᕐᖕᒥᒃ; ᑍᒫᒃᑕᐅᖅ ᑕᒪᓐᓇ ᐱᓇᓱᐊᑦᓯᐊᕐᖕᓂᖅ ᐃᓕᑦᓯᓐᓄᑦ ᑲᔪᓯᑎᑕᐅᖁᕙᕋ.
8ᑕᒪᑐᒥᖓ ᐃᓕᑦᓯᓐᓄᑦ ᐱᖁᔭᓕᐅᕋᓱᐊᓐᖏᓚᖓ, ᐊᓯᓯᓕ ᑲᔪᖏᑦᓯᐊᖅᓗᑎᒃ ᐱᓇᓱᐊᑦᓯᐊᕐᖕᒪᑕ ᓇᒡᓕᖕᓂᓯ ᓱᓕᑦᓯᐊᕐᖕᒪᖔᑦ ᐆᒃᑐᑐᐃᓐᓇᖅᐸᕋ. 
9ᐊᑕᓂᑦᑕ ᔩᓱᓯ ᙭ᔅᑑᓯᐅᑉ ᐱᔪᓐᓇᖅᑎᑦᓯᓂᖓ ᖃᐅᔨᒪᒐᑦᓯᐅᒃ, ᐊᒃᓱᐃᑦᑑᒐᓗᐊᖅᓗᓂ, ᐊᒃᓱᓕᓚᐅᕐᖕᒪᑦ ᐱᑦᔪᑎᒋᓪᓗᓯ, ᐊᔪᖅᓴᓕᕐᖕᓂᖓᓄᑦ ᐊᒃᓱᐃᑦᑐᕈᖅᑎᑕᐅᖁᓪᓗᓯ.
10ᐃᓱᒪᒋᔭᕋᓕ ᓴᖅᑭᑉᐸᕋ ᑕᒪᑐᒧᖓ: ᐊᕐᕌᓂ ᐱᒋᐊᓚᐅᖅᑕᓯ ᒫᓐᓇ ᐱᔭᕇᕈᑦᓯᐅᒃ ᐊᑲᐅᓂᖅᓴᐅᕗᖅ ᐱᒋᐊᑐᐃᓐᓇᓚᐅᓐᖏᓚᓯ ᑐᓂᓯᔪᒪᓂᖃᖅᑳᓚᐅᖅᐳᓯᓕ. 
11ᒫᓐᓇ ᐱᓇᓱᐊᕐᖕᓂᓯ ᐱᔭᕇᑦᓯᐊᓕᖅᓯᐅᒃ ᑲᔪᖏᑦᓯᐊᕐᖕᓂᓯ ᑐᓂᓯᓂᓯᓗ ᐊᑦᔨᒌᑦᓯᐊᖁᓪᓗᒋᒃ ᐱᔪᓐᓇᖅᑕᓯ ᒪᓕᒡᓗᒍ. 
12ᑐᓂᓯᔪᒪᓂᖅᑕᖃᖅᐸᑦ, ᐃᓅᑉ ᑐᓂᕐᕈᑎᖓ ᐃᓚᓕᐅᖅᑕᐅᓂᐊᖅᐳᖅ ᑐᓂᓯᔪᒪᓂᖓ ᒪᓕᒡᓗᒍ, ᐱᖃᖏᓐᓂᖓ ᐱᓇᒍ.
13ᐅᖃᓐᖏᓚᖓ ᐊᓯᓯ ᐅᕿᒡᓕᑎᑕᐅᑎᓪᓗᒋᑦ ᐅᖁᒤᒃᓴᖅᑎᑕᐅᖔᖁᓪᓗᓯ, 
14ᐊᑦᔨᒌᖁᓪᓗᓯᓕ ᒫᓐᓇ ᐊᔪᖅᓴᖏᓐᓇᑦᓯ ᐃᓕᑦᓯᓐᓂᑦ ᐱᖃᖅᑎᑕᐅᖁᓪᓗᒋᑦ ᐱᔭᕆᐊᖃᖅᑕᖏᓐᓂᒃ, ᑍᒫᒃᑕᐅᖅ ᐱᔭᕆᐊᖃᓕᕈᑦᓯ ᑖᒃᑯᓇᓐᖓᑦ ᐱᑎᑕᐅᒐᔭᕋᑦᓯ, ᑍᒫᒃ ᑕᕝᕙ ᐊᑦᔨᒌᒥᒃ ᐱᒐᔭᖅᐳᓯ. 
15ᑎᑎᕋᖅᓯᒪᖕᒪᑦ, “ᐅᓄᖅᑐᓂᒃ ᑲᑎᖅᓱᐃᓚᐅᖅᑐᖅ ᐊᒥᐊᒃᑯᖃᓐᖏᓚᖅ, ᒥᑭᔪᓂᒡᓗ ᑲᑎᖅᓱᐃᓚᐅᖅᑐᖅ ᐊᔪᖅᓴᖏᓐᓂᕗᖅ.”
16ᒎᑎ ᖁᔭᒋᔭᐅᓕ ᑍᑑᓯ ᐅᕙᑦᑎᑐᑦ ᐃᓗᖏᖅᓱᖅᓗᓂ ᐃᑲᔪᕈᒪᓂᖅᑖᖅᑎᓚᐅᕐᖕᒪᒍ ᐃᓕᑦᓯᓐᓂᒃ. 
17ᑎᓕᓯᓂᕗᑦ ᐃᓚᓕᐅᑐᐃᓐᓇᖏᒻᒪᒍ, ᐃᓕᑦᓯᓐᓄᐊᕈᒪᕗᖅᓕ ᑲᑦᓱᖎᖅᓯᒪᒻᒪᕆᒡᓗᓂ ᐱᔪᒪᓂᕐᖕᒥᒍᑦ. 
18ᖃᑕᓐᖑᑎᑦᑎᓐᓂᒃ ᐃᓚᖃᖅᑎᑉᐸᕗᑦ ᐅᒃᐱᖅᑑᖃᑎᒌᓕᒫᓂᑦ ᐅᐱᒋᔭᐅᑦᓯᐊᖅᑐᒥᒃ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᐊᔪᕆᖅᑐᐃᓂᖓᒍᑦ; 
19ᑕᒪᑐᒧᖓᑑᓐᖏᓚᖅᓗ, ᐅᒃᐱᖅᑑᖃᑎᒌᓂᓪᓕ ᓂᕈᐊᖅᑕᐅᓯᒪᒋᕗᖅ ᐅᕙᑦᑎᓐᓄᑦ ᐃᖏᕐᕋᖃᑕᐅᖁᓪᓗᒍ ᑐᓂᕐᕈᑎᓂᒃ ᓇᒃᓴᖅᓗᑕ ᐊᑕᓂᐅᑉ ᓂᖅᑐᖅᑕᐅᑦᔪᑎᒃᓴᖓᓄᑦ, ᐃᑲᔪᕈᒪᓂᑦᑎᓐᓂᒡᓗ ᓴᖅᑭᑎᑦᓯᑦᔪᑎᒋᔭᑦᑎᓐᓄᑦ.
20ᐃᒃᐱᒍᓱᑦᓯᐊᕋᓱᐊᖅᐳᒍᑦ ᑖᒃᑯᐊ ᑐᓂᕐᕈᑏᑦ ᐅᓄᖅᑐᑦ ᖃᓄᖅ ᐊᐅᓚᒻᒪᖔᑦᑎᒍᑦ; ᓇᓪᓕᐊᓐᓄᓪᓘᓐᓃᑦ ᐸᓯᔭᒃᓴᐅᓕᕈᒪᓇᑕ. 
21ᐊᒃᓱᕈᒻᒪᕆᒃᑲᑦᑕ ᐅᐱᓐᓇᖅᑐᒥᒃ ᐱᓇᓱᐊᕈᒪᓪᓗᑕ ᐊᑕᓂᐅᑉ ᓵᖓᓂᑐᐃᓐᓇᐅᖏᑦᑐᖅ ᐃᓄᐃᓪᓗᑦᑕᐅᖅ ᓵᖏᓐᓂ.
22ᑍᒤᒻᒪᑦ ᐅᒃᐱᖅᑑᖃᑎᕗᑦ ᑎᓕᖃᓯᐅᑎᕙᕗᑦ ᖃᐅᔨᓴᖃᑦᑕᖅᓯᒪᒐᑦᑎᒍ ᓴᖅᑭᑎᑦᓯᖃᑦᑕᖅᓯᒪᖕᒪᑦ ᐅᓄᖅᑐᐃᖅᓱᖅᓗᓂ ᐃᑲᔪᕈᒪᑦᓯᐊᕐᖕᓂᕐᖕᒥᓂᒃ, ᒫᓐᓇᓗ ᐃᑲᔪᕈᒪᒋᐊᓪᓚᓕᕆᕗᖅ ᐃᓕᑦᓯᓐᓂᒃ ᖁᓚᕈᑎᖃᖏᑦᓯᐊᓕᕋᒥ. 
23ᑍᑑᓯᓕ ᐱᓇᓱᐊᖃᑎᒐ, ᐃᑲᔪᖅᑎᒋᕙᒃᑕᕋᓗ ᐱᑦᔪᑎᒋᓪᓗᓯ; ᐅᒃᐱᖅᑑᖃᑎᕗᓪᓗ ᐃᓚᒋᔭᖏᑦ, ᑖᒃᑯᐊ ᐅᒃᐱᖅᑑᖃᑎᒌᓂᑦ ᑎᓕᔭᐅᓯᒪᕗᑦ, ᙭ᔅᑑᓯ ᓂᖅᑐᖅᑕᐅᖁᓪᓗᒍ. 
24ᑍᒤᒻᒪᑦ, ᑖᒃᑯᐊ ᓇᒡᓕᖕᓂᑦᓯᓐᓂᒃ ᓴᖅᑭᑎᑦᓯᕕᒋᓯᐅᒃ, ᓇᒡᓕᖕᓂᓯ ᐅᒃᐱᖅᑑᖃᑎᒌᓄᑦ ᑕᒤᓐᓄᑦ ᖃᐅᔨᔭᐅᖁᓪᓗᒍ ᓱᓕᓪᓗᑕᓗ ᐃᓕᑦᓯᓐᓂᒃ ᓂᖅᑐᐃᓂᕆᔭᕗᑦ ᖃᐅᔨᔭᐅᖁᓪᓗᒍ.
