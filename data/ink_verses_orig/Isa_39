1ᑍᑦᓱᒪᓂᐅᑎᓪᓗᒍ ᓱᓕ ᐹᐱᓘᓂᒥᐅᑉ ᐊᖓᔪᖅᑳᖅᔪᐊᖓᑦ ᒥᕈᑖᒃ-ᐸᓚᑖᓐ ᐸᓚᑖᓂᐅᑉ ᐃᕐᖕᓂᖓ ᑐᓴᕋᒥ ᐊᖓᔪᖅᑳᖅᔪᐊᖅ ᕼᐃᔨᑬᐊᐅᑉ ᖃᓂᒪᓚᐅᖅᓗᓂ ᐋᖅᑭᒃᑕᐅᓂᖓᓂᒃ ᑎᑎᕋᖅᕕᒋᕚ ᑐᔪᖅᓗᒍᓗ ᑐᓂᕐᕈᑎᒥᓂᒃ. 
2ᑕᕝᕙ ᕼᐃᔨᑬᐊᐅᑉ ᑎᑭᑎᑕᐅᔪᑦ ᑐᓐᖓᓱᒃᑎᑉᐰᑦ; ᕿᒥᕐᕈᐊᖅᑎᓪᓗᓂᒋᓪᓗ ᐊᒃᓗᐃᓐᓂᕐᖕᒥᓂᒃ, ᓯᐅᓪᕕᕆᖁᑎᒥᓂᒃ, ᒎᓗᖁᑎᒥᓂᒃ, ᓂᕿᓄᓪᓗ ᐃᓚᐅᕈᑎᒃᓴᖁᑎᒥᖕᓂᒃ, ᒪᒪᖅᓴᐅᑎᖁᑎᒥᖕᓂᒡᓗ ᐅᓇᑕᐅᑎᖁᑎᒥᖕᓂᒡᓗ, ᐱᖁᑎᒃᑯᕕᖕᒥᓃᑦᑐᓕᒫᓂᒃ ᕿᒥᕐᕈᑎᑉᐰᑦ ᐊᖓᔪᖅᑲᐅᕕᖕᒥᓃᑦᑐᓕᒫᓂᒡᓗ. 
3ᑕᕝᕙ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ ᐂᓮᐊᓯ ᐊᖓᔪᖅᑳᖅᔪᐊᕐᖕᒧᑦ ᕼᐃᔨᑬᐊᒧᐊᖅᐳᖅ ᐊᐱᕆᓪᓗᓂᓗ: “ᓇᑭᓄᑯᐊ ᐱᓯᒪᔪᑦ, ᖃᓄᖅᓗ ᐅᖃᖅᕕᐅᕖᑦ ᑖᒃᑯᓄᖓ?” ᕼᐃᔨᑬᐊᐅᑉ ᑭᐅᕚ, “ᐅᖓᓯᒃᑐᒥᑦ ᐅᑯᐊ ᑎᑭᓯᒪᔪᑦ ᐹᐱᓘᓂᒥᑦ.” 
4ᐂᓮᐊᓯᐅᑉ ᐊᐱᕆᒃᑲᓐᓂᖅᐹ, “ᐊᖓᔪᖅᑲᐅᕕᖕᓂᒃ ᓱᓇᓂᒃ ᑕᑯᑎᖅᑲᐅᕕᒌᑦ?” ᕼᐃᔨᑬᐊᐅᑉ ᑭᐅᕚ, “ᓱᓇᓕᒫᑦᓯᐊᓂᒃ ᕿᒥᕐᕈᓇᒃᑎᖅᑲᐅᔭᒃᑲ, ᐱᖁᑎᓕᒫᑦᑎᓐᓂᒃ ᕿᒥᕐᕈᓐᖏᑕᖃᓐᖏᓚᑦ.” 
5ᐂᓮᐊᓯᐅᑉ ᕼᐃᔨᑬᐊ ᐅᖃᐅᑎᓕᕆᕚ, “ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦᑕ ᐅᖃᐅᓯᖏᑦ ᑐᓴᓕᒃᑭᑦ; 
6ᑕᑯᒋᑦ, ᐅᓪᓗᐃᑦ ᓇᓪᓕᐅᑎᔪᒫᖅᐳᑦ ᐊᖓᔪᖅᑲᐅᕕᖕᓃᑦᑐᓕᒫᑦ ᓯᕗᓕᑦᓯ ᑲᑎᖅᓱᐊᕆᓯᒪᔭᖏᑦ ᐅᓪᓗᒥᒧᑦ ᑎᑭᓪᓗᒍ, ᐹᐱᓘᓂᒧᑦ ᐊᐅᓪᓚᕈᑦᔭᐅᔪᒫᖅᐳᑦ, ᓇᓪᓕᐊᓐᓂᒡᓘᓐᓃᑦ ᐊᒥᐊᒃᑯᔭᐅᔪᒫᓐᖏᓚᑦ. 
7ᓇᖕᒥᓂᖅ ᐃᕐᖕᓂᕕᑦ ᐃᓚᖏᑦ ᕿᑐᕐᖓᖅᑖᕆᓚᐅᖅᑕᑎᑦ, ᐊᐅᓪᓚᕈᑦᔭᐅᔪᒫᖅᐳᑦ ᓄᓕᐊᕈᓐᓁᓪᓕᑎᑕᐅᓗᑎᒃ ᑭᒡᒐᖅᑐᖅᑎᐅᓕᖅᓗᑎᒡᓗ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᐃᒡᓗᖓᓂ.” 
8ᑕᕝᕙ ᕼᐃᔨᑬᐊ ᐂᓮᐊᓯᒧᑦ ᐅᖃᖅᐳᖅ, “ᐊᑕᓂᐅᑉ ᐅᖃᐅᓯᖏᑦ ᐅᖃᖅᑕᑎᑦ ᐱᐅᕗᑦ.” ᐅᖃᖅᑕᖓ ᑐᑭᖃᕋᓱᒋᓚᐅᖅᐹ, “ᓮᓕᑦᓯᐊᕐᖕᓇᖅᑐᒥᒃ ᖃᓄᐃᓐᓇᖅᑐᖃᖏᑦᑐᒥᒡᓗ ᐃᓅᕕᒋᓛᕋᓱᒋᓪᓗᒍ.”
