1ᑕᕝᕙ ᐄᓴᕅᓕ ᐊᐅᓪᓚᓕᖅᐳᖅ ᐱᖁᑎᓕᒫᓂ ᓇᒃᓴᖅᓗᒋᑦ, ᐱᐊᕐᓯᐸᒧᓪᓗ ᑎᑭᓐᓇᒥ, ᑕᕝᕙᓂᓗ ᑐᓂᕐᕈᓯᖅᐳᖅ ᐃᑯᐊᓚᑦᓯᓪᓗᓂ ᐊᑖᑕᖓᑕ ᐂᓴᑭᐅᑉ ᒎᑎᖓᓄᑦ. 
2ᒎᑎᐅᓪᓗ ᐄᓴᕅᓕ ᐅᖃᓪᓚᒡᕕᒋᕚ ᑕᑯᑎᑦᔪᑎᒃᑯᑦ ᐅᓐᓄᐊᖑᑎᓪᓗᒍ, ᐅᖃᖅᓗᓂ, “ᔧᑰ, ᔧᑰ!”
3ᑕᕝᕙ ᐅᖃᖅᐳᖅ, “ᒎᑎᐅᕗᖓ, ᐊᑖᑕᕕᑦ ᒎᑎᒋᕚᖓ; ᓯᕘᕋᓂᐊᕐᖕᓇᒃ ᑕᐅᓄᖓ ᐃᑦᔨᑉᑎᒧᐊᕆᐊᒃᓴᖅ, ᑕᕝᕙᓂ ᐃᓅᖃᑎᒌᒡᔪᐊᓐᖑᖅᑎᓐᓂᐊᕋᒃᑭᑦ. 
4ᐅᕙᖓ ᑕᐅᓄᖓ ᐃᑦᔨᑉᑎᒧᐊᖃᑎᒋᓂᐊᖅᐸᒋᑦ, ᐊᒻᒪ ᑕᒪᐅᖓ ᐅᑎᖅᑎᑦᓱᒫᕆᕙᒋᑦ; ᔫᓯᐱᐅᓪᓗ ᐊᒡᒐᖕᒥᓄᑦ ᐃᔩᒃᑭᒃ ᓯᑯᓐᖏᖅᑎᑦᓱᒫᖅᐹᒃ.”
5ᑕᕝᕙ ᔧᑯ ᐱᐊᕐᓯᐸᒥᑦ ᐊᐅᓪᓚᓯᕗᖅ; ᐄᓴᕅᓕᐅᓪᓗ ᐃᕐᖕᓂᖏᑕ ᐊᑖᑕᑎᒃ ᔧᑯ ᐃᑭᑎᑉᐹᑦ, ᕿᑐᕐᖓᑎᒡᓗ ᓄᓕᐊᑎᒡᓗ ᑕᒪᕐᖕᒥᒃ, ᐰᕉᑉ ᓇᒃᓴᖅᑕᐅᑎᓚᐅᖅᑕᖏᓐᓂ ᑲᓕᒐᕐᖕᓂ ᐊᒃᓴᓗᐊᓕᖕᓂ ᐃᑭᒪᕕᒃᓴᖏᓐᓂ. 
6ᐃᒻᒧᒃᓯᐅᒐᖁᑎᑎᒡᓗ ᐱᖁᑎᓕᒫᑎᒡᓗ ᓇᒃᓴᓚᐅᕆᕔᑦ, ᑬᓇᓂᐅᑉ ᓄᓇᖓᓂ ᐱᑖᕆᓚᐅᖅᑕᑎᒃ, ᐃᑦᔨᑉᑎᒧᐊᖅᐳᑦ, ᔧᑯᓗ ᑭᖑᕚᓕᒪᓂᓗ ᑕᒪᕐᖕᒥᒃ ᐃᓚᒋᓪᓗᒋᑦ. 
7ᐃᕐᖕᓂᖏᑦ, ᐃᕐᖑᑕᖏᓪᓗ ᐊᖑᑎᑦ ᐸᓂᖏᓪᓗ ᐃᕐᖑᑕᖏᓪᓗ ᐊᕐᖕᓁᑦ; ᑭᖑᕚᓕᒫᓂ ᑕᒪᕐᖕᒥᒃ ᐃᓚᒋᓪᓗᒋᑦ ᐃᑦᔨᑉᑎᒧᐊᓚᐅᖅᐳᖅ.
8ᐅᑯᐊ ᑕᕝᕙ ᐄᓴᕅᓕᐅᑉ ᑭᖑᕚᖏᑦ ᐃᑦᔨᑉᑎᒧᐊᓚᐅᖅᑐᑦ, ᔧᑯᓗ ᐃᕐᖕᓂᖏᑕᓗ ᐊᑎᖏᑦ; ᕉᐱᓂ ᔧᑰᑉ ᐊᖓᔪᒃᓯᖅᐹᖁᑎᖓ, 
9ᕉᐱᓂᐅᓪᓗ ᐃᕐᖕᓂᖏᑦ: ᕼᐊᓅᒃ, ᐸᓪᓗ, ᕼᐃᔭᕋᓐ, ᑳᕐᒥᓗ. 
10ᓯᒥᐅᓂᐅᓪᓗ ᐃᕐᖕᓂᖏᑦ: ᔨᒧᐃᐅᓪ, ᔭᒥᓐ, ᐅᕼᐋᑦ, ᔭᑭᓐ, ᔪᕼᐊᕆ, ᓴᐅᓕᓗ, ᐊᕐᖕᓇᐅᑉ ᑬᓇᓂᒥᐅᑉ ᐃᕐᖕᓂᖓ. 
11ᓕᕔᑉ ᐃᕐᖕᓂᖏᑦ: ᒌᕐᓲᓐ, ᑯᕼᐋᑦ, ᒥᕋᕆᓗ. 
12ᔫᑕᐅᑉ ᐃᕐᖕᓂᖏᑦ: ᐃᕆ, ᐅᓇᓐ, ᓰᓚ, ᐱᕆᔅ, ᔨᕋᓗ (ᐃᕆᓕ ᐅᓇᓐᓗ ᑐᖁᓚᐅᖅᐴᒃ ᑬᓇᓂᐅᑉ ᓄᓇᖓᓂ); ᐱᕆᔨᐅᓪᓗ ᐃᕐᖕᓂᖏᒃ ᕼᐃᔭᕋᓐ ᕼᐊᒧᓪᓗ. 
13ᐃᓴᑳᕆᐅᑉ ᐃᕐᖕᓂᖏᑦ: ᑑᓚ, ᐳᕙ, ᔭᓲᑉ ᓯᒻᕌᓐᓗ. 
14ᔨᐳᓗᓂᐅᑉ ᐃᕐᖕᓂᖏᑦ: ᓯᕆᑦ, ᐃᓛᓐ, ᔮᓕᐅᓕᓗ. 
15(ᑖᒃᑯᐊ ᑕᕝᕙ ᓕᐊᑉ ᐃᕐᖕᓂᕆᕔᑦ, ᔧᑯᒥᑦ ᐃᕐᖕᓂᖅᑖᕆᓚᐅᖅᑕᖏᑦ ᓄᓇᒥ ᐸᑖᓐ-ᐊᕋᒥ, ᐸᓂᖃᖅᓗᓂᓗ ᑍᓇᒥᒃ; ᑕᒪᕐᖕᒥᒃ ᐃᕐᖕᓂᖏᑦ ᐸᓂᖏᓪᓗ ᑲᑎᓪᓗᒋᑦ 33-ᖑᓚᐅᖅᐳᑦ).
16ᒑᑎᐅᑉ ᐃᕐᖕᓂᖏᑦ: ᔨᐱᐊᓐ, ᕼᐊᒋ, ᓲᓂ, ᐃᔅᐸᓐ, ᐃᕆ, ᐊᕋᑎ, ᐊᕆᓕᓗ. 
17ᐋᓱᕆᐅᑉ ᐃᕐᖕᓂᖏᑦ: ᐃᒻᓇ, ᐃᔅᕙ, ᐃᔅᕕ, ᐱᕅᐊ, ᓇᔭᖓᓪᓗ ᓯᕋ. ᐱᕆᐊᓪᓗ ᐃᕐᖕᓂᖏᑦ: ᕼᐃᐸᕐ, ᒪᓪᑬᐅᓪᓗ. 
18(ᑖᒃᑯᐊ ᑕᕝᕙ ᔨᐅᓪᐸᐅᑉ ᐃᕐᖕᓂᖏᑦ, ᓔᐸᓂᐅᑉ ᓕᐊᒧᑦ ᐸᓂᖕᒥᓄᑦ ᐂᑦᑐᑎᒋᓚᐅᖅᑕᖓᒍᑦ; ᑖᒃᑯᐊ ᔧᑰᑉ ᐃᕐᖕᓂᕆᓚᖅᐰᑦ ᑲᑎᓪᓗᒋᑦ 16-ᖑᓚᐅᖅᐳᑦ ᕿᑐᕐᖓᕇᑦ).
19ᕅᒋᓕᐅᑉ ᐃᕐᖕᓂᖏᑦ, ᔧᑰᑉ ᓄᓕᐊᖓᑕ: ᐅᑯᐊᖑᕗᑦ ᔫᓯᐱ ᐱᑦᔭᒥᓂᓗ. 
20ᔫᓯᐱᓗ ᐃᕐᖕᓂᖅᑖᓚᐅᖅᐳᖅ ᐄᑦᔨᑉᑎᐅᑉ ᓄᓇᖓᓂ ᒫᓇᓯᒥᒃ ᐃᕗᕅᒥᒥᒡᓗ, ᐊᓯᓇᒃᑯᑦ, ᐸᑎᐱᐊᕋᐅᑉ ᑐᓂᕐᕈᓯᖅᑎᑦᓯᔨᐅᔫᑉ ᐆᓂᒥᐅᑕᐅᑉ ᐸᓂᖓᒍᑦ ᕿᑐᕐᖓᖅᑖᕆᓚᐅᖅᑕᖏᑦ. 
21ᐱᑦᔭᒥᓂᐅᓪᓗ ᐃᕐᖕᓂᖏᑦ: ᐲᓚ, ᐱᑲᕐ, ᐊᓯᐱᐅᓪ, ᒋᕋ, ᓈᒪᓐ, ᐃᕼᐃ, ᕉᓴ, ᒧᐱᒻ, ᕼᐅᐱᒻ, ᐋᕐᑎᓗ. 
22(ᑖᒃᑯᐊᒃ ᕅᒋᓕᐅᑉ ᐃᕐᖕᓂᖏᒃᑕ, ᔧᑯᒃᑯᑦ ᐃᕐᖕᓂᖅᑖᕆᓚᐅᖅᑕᖏᑕ ᐃᓚᖏᑦ ᑲᑎᓪᓗᒋᑦ ᑕᒪᕐᖕᒥᒃ 14-ᖑᓚᐅᖅᐳᑦ).
23ᑖᓂᐅᑉ ᐃᕐᖕᓂᖓ: ᕼᐅᓯᒻ. 
24ᓇᐸᑕᓕᐅᑉ ᐃᕐᖕᓂᖏᑦ: ᔭᔨᐅᓪ, ᒍᓂ, ᔨᔨᕆ, ᓯᓕᒥᓗ. 
25(ᑖᒃᑯᐊ ᐱᓪᕼᐊᐅᑉ ᐃᕐᖕᓂᕆᓚᐅᖅᐰᑦ ᓔᐸᓂᐅᑉ ᑐᓂᓚᐅᖅᑕᖓᑕ ᕅᒋᓕᒧᑦ ᐸᓂᖕᒥᓄᑦ, ᑖᒃᑯᐊᓗ ᐃᕐᖕᓂᖅᑖᕆᓚᐅᖅᐰᑦ ᔧᑯᒥᑦ ᑲᑎᓪᓗᒋᑦ 7-ᐅᓚᐅᖅᐳᑦ).
26ᑖᒃᑯᐊ ᑕᕝᕙ ᔧᑰᑉ ᐃᓚᖏᑦ ᐃᓚᒋᓚᐅᖅᑕᖏᑦ ᐃᑦᔨᑉᑎᒧᐊᖅᑎᓪᓗᒋᑦ, ᑖᒃᑯᐊ ᓇᖕᒥᓂᕆᓪᓗᒋᑦ ᑭᖑᕚᕆᓚᐅᖅᐰᑦ, ᔧᑰᑉ ᐅᑯᐊᖏᑦ ᐃᕐᖕᓂᖏᑦᑕ ᓄᓕᐊᖏᑦ ᐃᓚᐅᑎᓐᓇᒋᑦ, ᑲᑎᓪᓗᒋᑦ ᑕᒪᕐᖕᒥᒃ 66-ᐅᓚᐅᖅᐳᑦ; 
27ᔫᓯᐱᐅᓪᓕ ᐃᕐᖕᓂᖏᒃ ᐃᑦᔨᑉᑎᒥ ᐃᕐᖕᓂᖅᑖᕆᓚᐅᖅᑕᖏᒃ, ᒪᕐᕉᓚᐅᖅᐴᒃ; ᔧᑰᑉ ᐃᒡᓗᒥᐅᖃᑎᓕᒫᖏᑦ ᑕᒪᕐᖕᒥᒃ ᑲᑎᓪᓗᒋᑦ ᐃᑦᔨᑉᑎᒧᐊᓚᐅᖅᑐᑦ 70-ᐅᓚᐅᖅᐳᑦ.
28ᔫᑕᓗ ᑎᓕᕚ ᓯᕗᓂᕐᖕᒥᓂ ᔫᓯᐱᒧᐊᖁᓪᓗᒍ, ᖃᐅᔨᑎᑕᐅᔪᒪᓪᓗᓂ ᒎᓯᓂᓕᐊᕆᐊᑉ ᐊᖅᑯᑎᖓᓂᒃ; ᑕᕝᕙ ᓄᓇᒧᑦ ᒎᓯᓂᒧᑦ ᑎᑭᓚᐅᖅᐳᑦ. 
29ᑕᕝᕙ ᔫᓯᐱ ᐊᒃᓴᓗᐊᓕᖁᑎᒥᓄᑦ ᐸᕐᖕᓇᒃᑲᒥ ᐊᑖᑕᓂ ᐄᓴᕅᓕ ᐅᐸᓕᖅᐹ ᓄᓇᒧᑦ ᒎᓯᓂᒧᑦ; ᑕᕝᕗᖓ ᐸᕐᕆᐊᕈᒪᓪᓗᒍ, ᑲᑎᒐᒥᐅᒡᓗ ᖁᖓᓯᖓᒍᑦ ᐃᕿᑉᐹ, ᕿᐊᓕᖅᐴᒡᓗ ᐃᕿᒻᒥᐅᑎᓪᓗᑎᒃ ᐊᑯᓂ. 
30ᐄᓴᕅᓕᓗ ᐅᖃᖅᐳᖅ ᔫᓯᐱᒧᑦ, “ᒫᓐᓇ ᑐᖁᔪᓐᓇᖅᓯᕗᖓ, ᑮᓁᑦ ᑕᑯᒐᒃᑯ ᖃᐅᔨᓪᓗᖓᓗ ᓱᓕ ᐆᒪᒐᕕᑦ.”
31ᑕᕝᕙ ᔫᓯᐱ ᖃᑕᓐᖑᑎᒥᓄᑦ ᐊᑖᑕᖓᑕᓗ ᐃᒡᓗᒥᐅᖃᑎᖏᓐᓄᑦ ᐅᖃᖅᐳᖅ, “ᐰᕈᒧᐊᕐᖕᓂᐊᖅᐳᖓ ᐅᖃᐅᑎᓗᒍᓗ, ‘ᖃᑕᓐᖑᑎᒃᑲ ᐊᑖᑕᒪᓗ ᐃᒡᓗᒥᐅᖃᑎᖏᑦ, ᓄᓇᒥ ᑬᓇᓂᒦᓚᐅᖅᑐᑦ ᐅᕙᓐᓄᑦ ᑎᑭᓯᒪᓕᖅᐳᑦ; 
32ᑖᒃᑯᐊ ᐊᖑᑏᑦ ᓰᐱᓕᕆᔨᐅᕗᑦ, ᐃᒻᒧᒃᓯᐅᒐᓕᕆᔨᐅᓯᒪᓪᓗᑎᒡᓗ; ᐆᒪᔪᖁᑎᒥᓂᒡᓗ ᐅᓄᖅᑐᓂᒃ, ᐊᓯᖏᓐᓂᒡᓗ ᐆᒪᔪᖁᑎᒥᓂᒃ ᐅᓄᖏᓐᓂᖅᓴᓂᒃ ᑕᒤᓐᓂᒃ ᐱᖁᑎᓕᒫᒥᖕᓂᒃ ᓇᒃᓴᓚᐅᖅᐳᑦ.’ 
33ᐰᕉᓪᓕ ᕾᖁᓕᖅᐸᓯ, ᐊᐱᕆᒃᐸᓯᓗ, ‘ᓱᓇᒥᒃ ᐱᓇᓱᐊᒐᖃᖅᐱᓰ?’ 
34ᑭᐅᔪᒃᓴᐅᕗᓯ, ‘ᐱᔨᐅᕗᒍᑦ ᐃᓕᖕᓄᑦ ᐊᑯᓂᓂᑦ ᑍᒪᓐᖓᑦ ᐃᓅᓱᒃᑑᓂᑦᑎᓐᓂᑦ ᒫᓐᓇᒧᑦ ᑎᑭᓪᓗᒍ ᐃᒻᒧᒃᓯᐅᒐᓕᕆᔨᐅᕗᒍᑦ, ᑕᒪᑦᑕ ᓯᕗᓕᕆᓚᐅᖅᑕᕗᓪᓗ,’ ᑍᒫᒃ ᑕᕝᕙᓂ ᓄᓇᒥ ᒎᓯᓂᒥ ᓄᓇᖃᖅᑎᑕᐅᔪᓐᓇᖁᓪᓗᓯ; ᑕᒪᕐᖕᒥᒃ ᓰᐱᓕᕆᔨᓕᒫᑦ ᓇᕐᕈᓇᖅᑑᖕᒪᑕ ᐃᑦᔨᑉᑎᒥᐅᓄᑦ.”
