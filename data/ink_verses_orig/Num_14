1ᑍᒤᒻᒪᑦ ᐃᓄᐃᑦ ᑍᑦᓱᒪᓂ, ᓂᐱᖅᑯᖅᑐᓪᓗᑎᒃ ᕿᐊᓕᓚᐅᖅᐳᑦ ᐅᓐᓄᐊᓕᒫᖅ. 
2ᐄᓴᕅᓕᒥᐅᓕᒫᓪᓗ ᓈᒻᒪᒃᓴᕋᑎᒃ ᓂᓪᓕᐊᓚᐅᖅᐳᑦ ᒨᓯᓯᒧᑦ ᐂᕈᓂᒧᓪᓗ, ᐄᓴᕅᓕᒥᐅᓪᓗ ᑖᒃᑯᖕᓄᖓ ᐅᖃᖅᓗᑎᒃ, “ᑍᒪᓕ ᐃᑦᔨᑉᑎᐅᑉ ᓄᓇᖓᓂ ᑐᖁᓚᐅᕈᑦᑕ! ᐅᕝᕙᓘᓐᓃᑦ ᐃᓄᖃᖏᑦᑐᒥ ᑐᖁᓚᐅᕈᑦᑕ! 
3ᓱᖕᒪᑦ ᐊᑕᓂᐅᑉ ᑕᒪᐅᖓ ᓄᓇᒧᑦ ᑎᑭᑎᑉᐹᑎᒍᑦ ᓴᕕᒡᔪᐊᒧᑦ ᑐᖁᑕᐅᖁᓪᓗᑕ, ᓄᓕᐊᕗᓪᓗ ᕿᑐᕐᖓᕗᓪᓗ ᑐᖁᖃᓯᐅᑎᓗᑎᒃ? ᐱᐅᓂᖅᓴᐅᓕᓐᖏᓛᖅ ᐅᑎᕈᑦᑕ ᐃᑦᔨᑉᑎᒧᑦ?” 
4ᐃᒻᒥᖕᓄᓪᓗ ᐅᖃᓕᖅᐳᑦ, “ᐊᑏ ᓂᕈᐊᓚᐅᖅᑕ ᑕᓯᐅᖅᑎᒋᓂᐊᖅᑕᑦᑎᓐᓂᒃ ᐅᑎᕐᖕᓂᐊᕋᑦᑕ ᐃᑦᔨᑉᑎᒧᑦ.”
5ᑕᕝᕙ ᒨᓯᓯ ᐂᕈᓂᓗ ᐹᒻᒪᖓᕘᒃ ᑮᓇᑎᒃ ᓄᓇᒧᑦ ᑐᓐᖓᓪᓗᒋᒃ ᐃᓄᒋᐊᒃᑐᖅᔪᐊᑦ ᑲᑎᒪᔪᑦ ᐄᓴᕅᓕᒥᐅᑦ ᓵᖓᓂ. 
6ᔮᓱᐊᓕ ᓈᓂᐅᑉ ᐃᕐᖕᓂᖓ ᑬᓚᐱᓗ ᔨᐳᓂᐊᐅᑉ ᐃᕐᖕᓂᖓ, ᓄᓇᒥᒃ ᕿᒥᕐᕈᔭᑐᖃᑕᐅᓚᐅᖅᑑᒃ, ᐊᓐᓄᕌᑎᒃ ᐊᓕᒃᐰᑦ; 
7ᑲᑎᒪᔪᖅᔪᐊᓄᑦ ᐄᓴᕅᓕᒥᐅᓄᑦ ᐅᖃᖅᓗᑎᒃ: “ᓄᓇ ᐃᔨᕋᖅᑐᖅᓗᑕ ᕿᒥᕐᕈᓚᐅᖅᑕᕗᑦ ᐊᒃᓱᐊᓗᒃ ᓄᓇᑦᓯᐊᖑᕗᖅ. 
8ᐊᑕᓂᐅᑉ ᖁᕕᐊᒋᒃᐸᑎᒍᑦ, ᓄᓇᒧᑦ ᑖᕗᖓ ᑎᑭᑎᓐᓂᐊᖅᐹᑎᒍᑦ ᐅᕙᑦᑎᓐᓄᓪᓗ ᑐᓂᓗᒍ, ᐱᕈᖅᑐᖃᑦᓯᐊᖅᑐᒧᑦ ᐊᔪᖅᓴᕐᖕᓇᖏᑦᑐᒧᓪᓗ. 
9ᑭᓯᐊᓂ ᐊᑕᓂᖅ ᐊᑭᕋᖅᑐᕐᖕᓂᐊᕐᖕᓇᒍ, ᐅᕝᕙᓗ ᐃᓄᐃᑦ ᑖᕙᓃᑦᑐᑦ ᐃᖅᓯᒋᓂᐊᕐᖕᓇᒋᑦ, ᐅᕙᑦᑎᓐᓄᑦ ᓂᕆᔭᒃᓴᑎᑐᑦ ᑍᒤᑐᐃᓐᓇᕐᖕᒪᑕ; ᓴᐴᓗᑕᖏᑦ ᐊᑐᕈᓐᓁᕐᖕᒪᑕ ᐊᑕᓂᐅᑉ ᐃᓚᒋᖕᒪᑎᒍᑦ. ᐃᖅᓯᒋᓂᐊᕐᖕᓇᒋᑦ.” 
10ᐃᓄᒐᓴᒡᔪᐊᓪᓕ ᐅᖃᖅᐳᑦ ᑖᒃᑯᐊᒃ ᐅᔭᖅᑲᓄᑦ ᒥᓪᓗᖅᑕᐅᖁᓪᓗᒋᑦ. ᐊᑕᓂᐅᓪᓕ ᐱᓐᓇᕐᖕᓇᕐᖕᓂᖓ ᓴᖅᑭᑉᐳᖅ ᑐᐱᖅᔪᐊᒥ ᑲᑎᒪᕕᖕᒥ ᐄᓴᕅᓕᒥᐅᓕᒫᑦ ᓵᖓᓂ.
11ᐊᑕᓂᖅᓗ ᒨᓯᓯᒧᑦ ᐅᖃᖅᐳᖅ: “ᖃᓄᖅ ᐊᑯᓂᐅᑎᒋᔪᒥᒃ ᐃᓄᐃᑦ ᐅᑯᐊ ᐅᕙᓐᓂᒃ ᓇᕐᕈᒋᔭᖃᕐᖕᓂᐊᖅᐹᑦ? ᖃᓄᖅ ᐊᑯᓂᐅᑎᒋᔪᒥᒃ ᐅᕙᓐᓂᒃ ᐅᒃᐱᕈᓱᖕᓂᐊᓐᖏᓚᑦ, ᓇᓗᓁᒃᑯᑕᕐᖕᓂᒃ ᑲᒪᓇᖅᑐᓂᒃ ᐱᓇᓱᐊᕋᓗᐊᕈᒪ ᐊᑯᓐᓂᖓᓂ? 
12ᖃᓄᐃᓐᓇᖅᑐᓄᑦ ᐋᓐᓂᐊᓄᑦ ᐱᔭᐅᑎᓐᓂᐊᖅᐸᒃᑲ, ᐊᓯᕈᖅᓗᒋᓪᓗ, ᐃᓅᖃᑎᒌᒡᔪᐊᓐᖑᖅᑎᓐᓂᐊᖅᐸᒋᑦ ᐅᓄᕐᖕᓂᖅᓴᐅᓗᑎᑦ ᓴᓐᖏᓂᖅᓴᐅᓗᑎᓪᓗ ᑖᒃᑯᓇᓐᖓᑦ.”
13ᒨᓯᓯᓗ ᐊᑕᓂᕐᖕᒧᑦ ᐅᖃᖅᐳᖅ: “ᑕᕝᕙ ᐃᑦᔨᑉᑎᒥᐅᑦ ᑕᒪᑐᒥᖓ ᑐᓴᕐᖕᓂᐊᕆᕗᑦ, ᐊᔪᒐᖃᖏᓐᓂᕐᖕᓄᑦ ᑍᒃᑯᓇᓐᖓᑦ ᐊᐅᓪᓚᖅᑎᓚᐅᕋᕕᒋᑦ, 
14ᐅᖃᐅᓯᕆᓂᐊᖅᐹᓪᓗ ᓄᓇᐅᑉ ᐅᐸᒐᓱᐊᖅᑕᑦᑕ ᐃᓄᖏᓐᓄᑦ. ᑐᓴᖅᓯᒪᖕᒪᑕ, ᐃᕝᕕᑦ ᐊᑕᓃᖅ, ᐃᓄᐃᑦ ᑖᒃᑯᐊ ᐃᓚᒋᒐᕕᒋᑦ; ᐃᕝᕕᓪᓗ ᐊᑕᓃᖅ ᑕᑯᕙᒃᑲᕕᒋᑦ ᑮᓇᕐᖕᒥᑦ ᑮᓇᕐᖕᒧᑦ ᓄᕗᔭᒧᓪᓗ ᖁᓚᖏᐊᖃᑦᑕᕋᕕᒋᑦ, ᓄᕗᔭᒧᓪᓗ ᓯᕗᓕᖃᑦᑕᕋᕕᒋᑦ ᐅᓪᓗᒃᑯᑦ ᐃᑯᐊᓚᔪᒧᓪᓗ ᐅᓐᓄᐊᒃᑯᑦ. 
15ᒫᓐᓇᓕ ᐃᓄᐃᑦ ᐅᑯᐊ ᑐᖁᓴᕈᕕᒋᑦ ᐃᓄᒃᑐᑦ ᐊᑕᐅᓯᖅᑐᑦ, ᑕᕝᕙ ᐃᓅᖃᑎᒌᒡᔪᐊᑦ ᑐᓴᖅᓯᒪᔪᑦ ᐊᔪᖏᓐᓂᕐᖕᓂᒃ ᓂᓪᓕᐊᓕᕐᖕᓂᐊᖅᐳᑦ, ᐅᖃᖅᓗᑎᒃ, 
16‘ᐊᑕᓂᐅᑉ ᐃᓄᖁᑎᓂ ᓄᓇᒧᑦ ᑖᒃᑯᓄᖓ ᐊᖏᕈᑎᒋᓯᒪᔭᒥᓄᑦ ᑎᑭᑎᑦᓱᓐᓇᖏᓐᓇᒥᒋᑦ, ᑐᖁᓴᑐᐃᓐᓇᓕᖅᐰᑦ ᐃᓄᖃᒋᑦᑐᒥ.’ 
17ᒫᓐᓇᓕ, ᑐᒃᓯᐊᖅᐳᖓ ᐊᑕᓂᕐᖕᒪ ᐱᔪᓐᓇᕐᖕᓂᖓ ᐊᖏᔫᖁᓪᓗᒍ, ᐃᒫᒃ ᐅᖃᓚᐅᕋᕕᑦ, 
18‘ᐊᑕᓂᖅ ᓂᓐᖓᒃᓴᕅᓐᖏᓚᖅ, ᓇᒡᓕᒍᓱᖕᓂᖓᓗ ᐊᒥᒐᕋᓂ, ᐱᐅᖏᑦᑐᓕᓂᕐᖕᒥᒃ ᑕᒻᒪᕐᖕᓂᕐᖕᒥᒡᓗ ᐃᓱᒪᒋᔪᓐᓁᖅᕕᖃᖅᐳᖅ; ᐸᓯᔭᒃᓴᐅᔪᓂᒡᓕ ᓱᒋᐊᖅᓯᑦᑍᓕᓐᖏᓚᖅ, ᐊᑖᑕᐅᔪᑦ ᐱᐅᖏᑦᑐᓕᓂᖏᑦ ᑎᑭᑦᓱᓐᓇᕐᖕᒪᒋᑦ ᐃᕐᖕᓂᕇᑦ ᐱᖓᔪᖏᑦ ᓯᑕᒪᖏᓪᓘᓐᓃᑦ ᑎᑭᓪᓗᒋᑦ.’ 
19ᐅᑯᐊ ᐃᓄᐃᑦ ᑕᒻᒪᕐᖕᓂᖏᓐᓂᒃ ᐃᓱᒪᒋᔪᓐᓁᖅᕕᒋᓚᐅᒃᑭᑦ, ᑐᒃᓯᐊᖅᐳᖓ ᓂᑲᒍᓱᖕᓃᑦ ᐊᖏᔪᖅ ᒪᓕᒡᓗᒍ, ᑍᒫᒃᑕᐅᖅ ᐃᓄᐃᑦ ᐅᑯᐊ ᐃᓱᒪᒋᔪᓐᓁᖅᕕᒋᕙᒃᑲᕕᒋᑦ ᐃᑦᔨᑉᑎᒥᑦ ᐊᐅᓪᓚᓚᐅᕐᖕᓂᖏᓐᓂᑦ ᐅᓪᓗᒥᒧᑦ ᑎᑭᓪᓗᒍ.”
20ᐊᑕᓂᖅᓗ ᐅᖃᖅᐳᖅ: “ᐃᓱᒪᒋᔪᓐᓁᖅᕕᒋᕙᒃᑲ, ᐅᖃᐅᓰᑦ ᒪᓕᒡᓗᒍ; 
21ᓱᓕᑦᓯᐊᖅᐳᖅ, ᐃᓅᑎᓪᓗᖓ ᓄᓇᖅᔪᐊᓕᒫᖅ ᐊᑕᓂᐅᑉ ᐱᓐᓇᕐᖕᓇᕐᖕᓂᖓᓂᒃ ᑕᑕᑦᓱᒫᖅᐳᖅ; 
22ᐊᖑᑎᑦ ᐅᑯᐊ ᑕᑯᓯᒪᖕᒪᑕ ᐱᓐᓇᕐᖕᓇᕐᖕᓂᓐᓂᒃ ᓇᓗᓁᒃᑯᑕᓂᒡᓗ ᑲᒪᓇᖅᑐᓂᒃ ᐱᓂᐊᕐᖕᓂᕆᓚᐅᖅᑕᓐᓂᒃ ᐃᑦᔨᑉᑎᒥ ᐃᓄᖃᖏᑦᑐᒥᓗ, ᐆᒃᑐᕐᖕᒪᖓᓗ ᒫᓐᓇ ᖁᓕᕕᒡᓗᑎᒃ ᓂᐱᓐᓂᒡᓗ ᓈᓚᓚᐅᕋᑎᒃ, 
23ᐃᒫᓪᓚᕆᒃ ᑕᑯᓂᐊᓐᖏᓚᑦ ᓄᓇᒥᒃ ᐊᑖᑕᖏᓐᓄᑦ ᐊᖏᕈᑎᒋᓯᒪᔭᓐᓂᒃ, ᐅᕙᓐᓂᒡᓗ ᓇᕐᕈᔪᓕᒫᑦ ᑍᑦᓱᒥᖓ ᑕᑯᓂᐊᓐᖏᓚᑦ. 
24ᐱᔨᒐᓕ ᑬᓚᐱ ᐊᑦᔨᒋᓐᖏᑕᖓᓐᓂᒃ ᐊᓂᕐᖕᓂᕐᖕᒥᒃ ᐱᓯᒪᖕᒪᑦ ᐅᕙᓐᓂᒡᓗ ᓈᓚᑦᓯᐊᖅᓗᓂ, ᓄᓇᒧᑦ ᐅᐸᓚᐅᖅᑕᖓᓄᑦ ᑎᑭᓐᓂᐊᖅᐳᖅ, ᑭᖑᕚᖏᑕᓗ ᓄᓇᒋᔪᒫᖅᐹᑦ. 
25ᒫᓐᓇᓕ ᐊᒪᓕᑬᑎᑦ ᑬᓇᓂᒥᐅᓪᓗ ᓇᖅᓴᒥ ᓄᓇᖃᕐᖕᒪᑕ; ᖃᐅᒃᐸᑦ ᐅᑎᕆᐊᕐᖕᓂᐊᖅᐳᓯ ᐃᓄᖃᖏᑦᑑᑉ ᓇᓛᓄᑦ ᐃᖏᕐᕋᓕᖅᓗᓯ ᐃᒪᕐᖕᒧᑦ ᐊᐅᐸᓗᒃᑕᒧᑦ.”
26ᐊᑕᓂᖅ ᐅᖃᖅᐳᖅ ᒨᓯᓯᒧᑦ ᐂᕈᓂᒧᓪᓗ, ᐅᖃᖅᓗᓂ, 
27“ᖃᓄᖅ ᐊᑯᓂᐅᑎᒋᔪᒥᒃ ᐃᓅᖃᑎᒌᒡᔪᐊᑦ ᐱᐅᖏᑦᑐᑦ ᕿᓄᐃᓵᕈᑎᒋᓂᐊᖅᐸᒃᑲ ᓈᒻᒪᒃᓴᕋᑎᒃ ᓂᓪᓕᐊᔪᑦ ᐅᕙᓐᓄᑦ? ᐄᓴᕅᓕᒥᐅᑦ ᐅᕙᓐᓄᑦ ᓂᓪᓕᐊᑲᒻᒪᖕᓂᖏᑦ ᑐᓵᕙᒃᑲ. 
28ᐅᖃᐅᑎᒃᑭᑦ, ᐊᑕᓂᖅ ᐅᖃᖅᐳᖅ ‘ᐃᓅᑎᓪᓗᖓ ᐅᖃᓚᐅᕋᑦᓯ ᑐᓵᑎᓪᓗᖓ, ᑍᒪᒃ ᐱᓂᐊᖅᕕᒋᓂᐊᖅᐸᑦᓯ; 
29ᓈᒻᒪᒃᓴᕋᓯ ᓂᓪᓕᐊᔪᓯ ᐅᕙᓐᓄᑦ, ᑎᒥᕕᓂᓯ ᐅᕐᕈᖓᔪᒫᖅᐳᑦ ᐃᓄᖃᖏᑦᑐᒥ, ᐃᓕᑦᓯ ᓈᓴᖅᑕᐅᓚᐅᖅᑐᓯ, ᐅᓄᕐᖕᓂᓯ ᒪᓕᒡᓗᒋᑦ, ᐊᕐᕌᒍᓖᑦ 20-ᓂᒃ ᐅᖓᑖᓂᓗ. 
30ᑬᓚᐱ ᔨᐳᓂᐊᐅᑉ ᐃᕐᖕᓂᖓ ᔮᓱᐊᓗ ᓈᓂᐅᑉ ᐃᕐᖕᓂᖓ, ᐱᓐᖏᑕᑐᐊᕆᓗᒋᒃ, ᓇᓕᖅᓯᓘᓐᓃᑦ ᐃᑎᕐᖕᓂᐊᓐᖏᓚᓯ ᓄᓇᒧᑦ ᐃᓕᑦᓯᓐᓄᑦ ᐃᓂᒋᔭᒃᓴᐅᖁᓪᓗᒍ ᐊᖏᕈᑎᒋᓚᐅᖅᑕᓐᓄᑦ. 
31ᕿᑐᕐᖓᓯᓕ ᑐᖁᑕᐅᓂᐊᕐᖕᓂᕋᖅᑕᓯ ᐃᑎᖅᑎᓐᓂᐊᖅᐸᒃᑲ, ᓄᓇᒥᒃ ᖃᐅᔨᑦᓯᐊᕈᒫᖅᐳᑦ ᓇᕐᕈᒋᔭᑦᓯᓐᓂᒃ. 
32ᐃᓕᑦᓯᓕ, ᑎᒥᓯ ᐅᕐᕈᔪᒫᖅᐳᑦ ᐃᓄᖃᖏᑦᑐᒥ. 
33ᐃᕐᖕᓂᓯᓗ ᓰᐱᓂᒃ ᑲᒪᔨᐅᔪᒫᖅᐳᑦ ᐃᓄᖃᖏᑦᑐᒥ ᐊᕐᕌᒍᓂᒃ 40-ᓂᒃ, ᐅᖁᒤᑦᔪᑎᓂᒃ ᐊᑐᖅᓗᑎᒃ ᓈᓚᖏᓐᓂᕆᓚᐅᖅᑕᑦᓯᓐᓂᒃ, ᑎᒥᓯ ᐃᓄᖃᖏᑦᑐᒥ ᐅᕐᕈᓚᐅᖅᑳᖅᑎᓐᓇᒋᑦ. 
34ᐅᓪᓗᐃᑦ ᐅᓄᕐᖕᓂᖏᑦ ᓄᓇᒥᒃ ᐃᔨᕋᖅᑐᖅᓗᓯ ᕿᒥᕐᕈᓚᐅᕐᖕᓂᓯ ᒪᓕᒡᓗᒋᑦ, ᐅᓪᓗᐃᑦ 40-ᐃᑦ ᐅᓪᓗᖅ ᐊᑕᐅᓯᖅ ᐊᕐᕌᒍᒧᑦ ᐊᑕᐅᓯᕐᖕᒧᑦ ᐸᓯᔭᒃᓴᐅᑦᔪᑎᒋᓗᒍ, ᐃᒫᒃ ᐊᕐᕌᒍᓂᒃ 40-ᓂᒃ, ᓈᒻᒪᒃᓴᖏᓐᓂᕋ ᖃᐅᔨᔪᒫᖅᐸᓯ.’ 
35ᐅᕙᖓ ᐊᑕᓂᖅ ᑍᒫᒃ ᐅᖃᖅᐳᖓ, ᑍᒫᓪᓚᕆᒃ ᐱᓂᐊᖅᐳᖓ ᐱᐅᖏᑦᑐᓕᔪᓄᑦ ᐃᓅᖃᑎᒌᒡᔪᐊᓄᑦ ᑲᑎᓐᖓᔪᓄᑦ ᐊᑭᕋᖅᑐᕈᒪᓪᓗᑎᒃ ᐅᕙᓐᓂᒃ, ᐃᓄᖃᖏᑦᑐᒥ ᑕᒫᓂ ᓄᖑᑕᐅᔪᒫᖅᐳᑦ ᑐᖁᔪᒫᖅᓗᑎᒃᓗ.”
36ᐊᖑᑎᓪᓕ ᒨᓯᓯᐅᑉ ᑎᓕᓚᐅᖅᑕᖏᑦ ᓄᓇᒥᒃ ᐃᔨᕋᖅᑐᖅᓗᑎᒃ ᕿᒥᕐᕈᔭᖅᑐᓚᐅᖅᑐᑦ, ᐅᑎᓚᐅᖅᑐᓪᓗ ᐃᓅᖃᑎᒌᒡᔪᐊᓂᒃ ᓈᒻᒪᒃᓴᕈᓁᖅᑎᑦᓯᓪᓗᑎᒃ ᓂᓪᓕᐊᑎᑦᓯᓚᐅᖅᑐᑦ ᒨᓯᓯᒥᒃ ᐊᑭᕋᖅᑐᖅᓗᑎᒃ ᐱᐅᖏᑦᑐᒥᒡᓗ ᓄᓇᒥᒃ ᐅᓂᒃᑳᓚᐅᖅᑐᑦ, 
37ᑍᒃᑯᐊ ᐊᖑᑎᑦ ᓄᓇᒥᒃ ᐱᐅᖏᓐᓂᕅᓪᓗᑎᒃ ᐅᓂᒃᑳᓚᐅᖅᑐᑦ ᐅᕐᕈᕗᑦ ᐋᓐᓂᐊᓇᖅᑐᒧᑦ ᑐᖁᓪᓗᑎᒡᓗ, ᐊᑕᓂᐅᑉ ᓵᖓᓂ. 
38ᔮᓱᐊᓕ ᓈᓂᐅᑉ ᐃᕐᖕᓂᖓ ᑬᓚᐱᓗ ᔨᐳᓂᐊᐅᑉ ᐃᕐᖕᓂᖓ ᐃᓅᓚᐅᖅᐴᒃ, ᑍᒃᑯᓇᓐᖓᑦ ᓄᓇᒥᒃ ᐃᔨᕋᖅᑐᖅᓗᑎᒃ ᕿᒥᕐᕈᔭᖅᑐᓚᐅᖅᑐᓂᑦ ᐊᒥᐊᒃᑯᑑᓪᓗᑎᒃ.
39ᒨᓯᓯᐅᑉ ᑖᒃᑯᐊ ᐅᖃᐅᓰᑦ ᐄᓴᕅᓕᒥᐅᓄᑦ ᐅᖃᐅᓯᕆᖕᒪᒋᑦ, ᐃᓄᐃᑦ ᕿᒃᓵᕕᒡᔪᐊᓕᓚᐅᖅᐳᑦ. 
40ᐅᓪᓛᕌᖅᔪᒃᑯᑦ ᒪᑭᓐᓇᒥᒃ ᖃᖅᑲᐅᑉ ᖄᖓᓄᑦ ᒪᔪᕋᖅᐳᑦ, ᐅᖃᖅᓗᑎᒡᓗ, “ᑕᕝᕙ ᒪᔪᕋᓕᖅᐳᒍᑦ ᐊᑕᓂᐅᑉ ᐅᐸᖁᓪᓗᓂᐅᒃ ᐊᖏᕈᑎᒋᔭᖓᓄᑦ, ᐊᔪᖅᑐᓕᓚᐅᕋᑦᑕ!”
41ᒨᓯᓯᓗ ᐅᖃᖅᐳᖅ, “ᓱᖕᒪᑦ ᐊᑕᓂᐅᑉ ᐱᖁᔨᓂᖓᓂᒃ ᓈᓚᓐᖏᓚᓰ? ᑍᒫᒃ ᓵᓚᖃᕐᖕᓂᐊᖏᑦᑐᓯ. 
42ᒪᔪᕋᖏᓪᓗᓯ ᐊᑭᕋᑦᓯᓐᓄᑦ ᓵᓚᐅᖁᓇᓯ, ᑍᒫᒃ ᐊᑕᓂᐅᑉ ᐃᓚᒋᖏᒻᒪᓯ. 
43ᐊᒪᓕᑬᑎᑦ ᑬᓇᓂᒥᐅᓪᓗ ᐊᑭᑦᓯᓐᓃᒻᒪᑕ ᓴᕕᒡᔪᐊᒧᑦ ᑐᖁᑕᐅᓂᐊᖅᐳᓯ; ᐊᑕᓂᖅ ᑐᓄᓯᒪᒐᑦᓯᐅᒃ, ᐊᑕᓂᐅᑉ ᐃᓚᒋᓂᐊᓐᖏᓛᓯ.”
44ᑲᔪᓯᓇᓱᐊᖅᐳᓪᓕ ᖃᖅᑲᐅᑉ ᖄᖓᓄᑦ ᑎᑭᓐᓇᓱᐊᖅᓗᑎᒃ, ᑍᒤᒐᓗᐊᖅᑎᓪᓗᒋᑦ ᐊᑕᓂᐅᑉ ᐊᖏᖃᑎᒌᒍᑎᖓᑕ ᐃᒃᓯᖅᕕᖁᑎᖓ ᐱᖁᔭᖅᑕᓕᒃ ᒨᓯᓯᓘᓐᓃᑦ ᑕᖕᒫᖅᓯᒪᕕᖕᒥᑦ ᓅᓚᐅᓐᖏᓛᒃ. 
45ᐊᒪᓕᑬᑎᓪᓕ ᑬᓇᓂᒥᐅᓪᓗ ᖃᖅᑲᒥ ᐃᓂᖃᖅᑐᑦ ᐊᖅᑲᖅᑎᓕᖅᐳᑦ ᐅᓇᑕᕆᐊᓕᖅᓗᑎᒃ ᑖᒃᑯᓂᖓ, ᕿᒫᑎᓪᓗᒋᓪᓗ ᖃᖅᑲᖅ ᕼᐅᕐᒪ ᑎᑭᓪᓗᒍ.
