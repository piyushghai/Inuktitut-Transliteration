1ᐊᕐᕌᒍᐃᑦ 7-ᖓᓐᓂ ᔨᕼᐅᐃᐊᑕ ᓴᐱᕈᓐᓃᖅᐳᖅ, ᐊᖏᖃᑎᖃᖅᓗᓂᓗ ᐊᖓᔪᖅᑲᐅᔪᓂᒃ 100-ᓄᑦ, ᐊᔭᕅᐊ ᔨᕈᕼᐋᒥᐅᑉ ᐃᕐᖕᓂᖓ, ᐃᓯᒥᐅᓕᓗ ᔨᕼᐅᕼᐊᓇᐅᑉ ᐃᕐᖕᓂᖓ, ᐊᔭᕅᐊᓗ ᐅᐱᑎᐅᑉ ᐃᕐᖕᓂᖓ, ᒫ-ᐊᓯᐊᓗ ᐊᑍᐊᐅᑉ ᐃᕐᖕᓂᖓ, ᐃᓔᓴᐸᑎᓗ ᔨᒃᕆᐅᑉ ᐃᕐᖕᓂᖓ. 
2ᑖᒃᑯᐊ ᔫᑕ ᐃᖏᕐᕋᕕᒋᕚᑦ ᑲᑎᖅᓱᐃᓪᓗᑎᒃ ᓕᕔᑎᓂᒃ ᔫᑕᐅᑉ ᐃᒡᓗᒐᓴᓕᒫᖏᓐᓂᑦ, ᐊᖓᔪᖅᑲᐅᔪᓂᒡᓗ ᑭᖑᕚᕇᓄᑦ ᐄᓴᕅᓕᒥᐅᓄᑦ, ᑖᒃᑯᐊᓗ ᔪᕉᓴᓚᒧᐊᖅᐳᑦ.
3ᑲᑎᒪᔪᓕᒫᓪᓗ ᐊᖏᖃᑎᒌᒍᑎᓕᐅᖅᐳᑦ ᐊᖓᔪᖅᑳᖅᔪᐊᒃᓴᒧᑦ ᒎᑎᐅᑉ ᐃᒡᓗᖓᓃᑦᓱᒪᓪᓗᑎᒃ. ᔨᕼᐅᐃᐊᑕᐅᓪᓗ ᐅᖃᐅᑎᕔᑦ, “ᑕᑯᒋᑦ, ᑕᕝᕙ ᐊᖓᔪᖅᑳᖅᔪᐊᑉ ᐃᕐᖕᓂᖓ! ᑖᓐᓇ ᐊᐅᓚᑦᓯᔨᕈᓕᖅᓕ, ᑍᕕᑎᐅᑉ ᐃᕐᖕᓂᖏᑦ ᐊᑕᓂᐅᑉ ᑍᒫᒃ ᐅᖃᐅᓯᕆᓚᐅᕐᖕᒪᒋᑦ. 
4ᐃᒤᓕᐅᖅᑐᒃᓴᐅᕗᓯ: ᐃᓕᑦᓯ ᑐᓂᕐᕈᓯᖅᑎᑦᓯᔩᑦ ᓕᕔᑏᓪᓗ ᓴᐸᑎᒥ ᐱᓇᓱᐊᒃᓴᖃᖏᑦᑐᑦ, ᑖᒃᑯᐊ ᐱᖓᔪᖏᑦ ᖃᐅᔨᓴᖅᑎᐅᔪᒃᓴᐅᕗᑦ ᐃᑎᖅᑕᖅᕕᖕᓂ; 
5ᐱᖓᔪᖏᑦ ᐊᖓᔪᖅᑳᖅᔪᐊᑉ ᐃᒡᓗᖓᓃᑦᑐᒃᓴᐅᕗᑦ ᐱᖓᔪᒃᑲᓐᓂᖏᓪᓗ ᑐᓐᖓᕕᐅᑉ ᐃᑎᖅᑕᖅᕕᒡᔪᐊᖓᓃᑦᑐᒃᓴᐅᕗᑦ; ᐃᓄᓕᒫᓪᓗ ᐊᑕᓂᐅᑉ ᐃᒡᓗᖓᑕ ᐱᕕᑐᓂᖓᓃᑦᑐᒃᓴᐅᕗᑦ. 
6ᓇᓪᓕᐊᓪᓘᓐᓃᑦ ᐊᑕᓂᐅᑉ ᐃᒡᓗᖓᓄᐊᖅᑐᒃᓴᐅᓐᖏᓚᖅ ᑐᓂᕐᕈᓯᖅᑎᑦᓯᔩᑦ ᓕᕔᑎᓪᓗ ᐱᓇᓱᐊᖅᑐᑦ ᑖᒃᑯᐊ ᐃᑎᕈᓐᓇᖅᑐᑑᔪᒃᓴᐅᕗᑦ, ᐃᑦᔪᕐᖕᓁᑦᑑᖕᒪᑕ; ᐃᓄᓕᒫᓪᓕ ᓈᓚᒃᑐᒃᓴᐅᕗᑦ ᐊᑕᓂᕐᖕᒥᒃ ᖃᓄᐃᓕᐅᖁᔨᓂᐊᕐᖕᒪᖔᑦ. 
7ᓕᕔᑏᑦ ᐊᖓᔪᖅᑳᖅᔪᐊᒃᓴᒥᒃ ᐊᕙᓗᐃᒪᔪᒃᓴᐅᕗᑦ, ᓱᒋᐅᑦᑎᔭᖅᓗᑎᒃ; ᓇᓪᓕᐊᓪᓘᓐᓃᑦ ᐃᒡᓗᒧᑦ ᐃᑎᖅᑐᖅ ᑖᓐᓇ ᑐᖁᑕᐅᔪᒃᓴᐅᕗᖅ. ᐊᖓᔪᖅᑳᖅᔪᐊᖅ ᐃᓚᒋᔭᒃᓴᕆᕙᓯ ᐃᑎᖅᑎᓪᓗᒍ, ᐊᒻᒪ ᐊᓂᓕᖅᑎᓪᓗᒍ.”
8ᓕᕔᑎᑦ ᔫᑕᒥᐅᓕᒫᓪᓗ ᐱᓇᓱᐊᓚᐅᖅᐳᑦ ᑐᓂᕐᕈᓯᖅᑎᑦᓯᔨᐅᑉ ᔨᕼᐅᐃᐊᑕᐅᑉ ᐱᓇᓱᐊᖅᑕᐅᖁᔭᖓᓂᒃ. ᐊᑐᓂᑦ ᐃᓚᒥᖕᓂᒃ ᓇᒃᓴᓚᐅᖅᐳᑦ ᓴᐸᑎᒥ ᐱᓇᓱᐊᒐᒃᓴᖃᖏᑦᑐᓂᒃ, ᐱᓇᓱᐊᖅᑐᒃᓴᐅᔪᓪᓗ ᓴᐸᑎᒥ ᐱᖃᑕᐅᖕᒥᑎᓪᓗᒋᑦ; ᑐᓂᕐᕈᓯᖅᑎᑦᓯᔨᐅᓪᓗ ᔨᕼᐅᐃᐊᑕᐅᑉ ᓄᖅᑲᖓᑎᓚᐅᓐᖏᓔᑦ ᐊᕕᒃᑐᓯᒪᔪᓂ ᐱᔭᒃᓴᖃᖏᑦᑐᑦ. 
9ᑐᓂᕐᕈᓯᖅᑎᑦᓯᔨ ᔨᕼᐅᐃᐊᑕ ᑐᓂᓯᕗᖅ ᐅᓇᑕᖅᑐᒃᓴᓄᑦ ᐊᖓᔪᖅᑲᐅᔪᓄᑦ 100-ᓄᑦ ᖃᓗᒋᐊᓂᒃ ᓴᐴᓗᑕᕐᖕᓂᒡᓗ ᐊᖏᔪᓂᒃ ᒥᑭᔪᓂᒡᓗ ᐊᖓᔪᖅᑳᖅᔪᐊᑉ ᑍᕕᑎᐅᑉ ᐱᒋᓚᐅᖅᑕᖏᓐᓂᒃ, ᒎᑎᐅᑉ ᐃᒡᓗᖓᓃᑦᑐᓂᒃ; 
10ᐃᓄᐃᓪᓗ ᐋᖅᑭᒃᓱᖅᐰᑦ ᐃᓂᒋᓂᐊᖅᑕᖏᓐᓄᑦ ᐊᖓᔪᖅᑳᖅᔪᐊᒃᓴᒥᒃ ᓴᐳᓐᓂᐊᖅᑎᒃᓮᑦ, ᐊᑐᓂᑦ ᓱᒋᐅᑎᖃᖁᓪᓗᒋᑦ, ᑐᒃᓯᐊᖅᕕᒡᔪᐊᑉ ᑕᓕᖅᐱᐊᓂ ᓴᐅᒥᐊᓂᓗ ᑐᓂᕐᕈᓯᖅᕕᐅᓪᓗ ᓴᓂᐊᓂ ᑐᒃᓯᐊᖅᕕᒡᔪᐊᓪᓗ ᐊᕙᓗᐊᓂ. 
11ᑕᕝᕙ ᐊᖓᔪᖅᑳᖅᔪᐊᑉ ᐃᕐᖕᓂᖓ ᑕᕝᕗᓐᖓᐅᑎᕚ, ᐊᖓᔪᖅᑳᖅᔪᐊᖅᓯᐅᒻᒥᒡᓗ ᓂᐊᖂᑎᒥᒃ ᐊᑎᑎᑉᐹ, ᐱᖁᔭᓂᒡᓗ ᑐᓂᓯᕕᒋᕚ; ᓂᓪᓕᖅᓗᑎᒡᓗ ᐊᖓᔪᖅᑳᖅᔪᐊᓐᖑᕐᖕᓂᕋᖅᐹᑦ, ᑕᕝᕙ ᔨᕼᐅᐃᐊᑕᐅᑉ ᐃᕐᖕᓂᖏᑕᓗ ᐅᖅᓱᖅᑎᖅᐹᑦ ᑎᓕᓪᓗᒍ, ᐅᖃᖅᓗᑎᒡᓗ, “ᐊᖓᔪᖅᑳᖅᔪᐊᖅ ᐊᑯᓂ ᐃᓅᓕ!”
12ᐊᑕᓔᐊᓕ ᓂᐱᓂᒃ ᑐᓴᕋᒥ ᐅᓪᓚᔭᒃᑐᓂᒃ ᐊᖓᔪᖅᑳᖅᔪᐊᒥᒡᓗ ᓂᖅᑐᐃᔪᓂᒃ, ᐃᓄᖕᓄᑦ ᐂᕗᖅ ᐊᑕᓂᐅᑉ ᑐᒃᓯᐊᖅᕕᒡᔪᐊᖓᓄᑦ. 
13ᑕᑯᓴᕋᒥᓗ, ᑕᑯᕗᖅ ᐊᖓᔪᖅᑳᖅᔪᐊᕐᖕᒥᒃ ᓇᖏᖅᑐᒥᒃ ᐃᑎᕆᐊᖅᕕᐅᑉ ᓱᑲᖓᑕ ᓴᓂᐊᓂ, ᐅᓇᑕᖅᑐᒃᓮᓪᓗ ᐊᖓᔪᖅᑳᖏᑦ ᑎᑦᑐᓚᐅᓯᔭᖅᑏᓪᓗ ᐊᖓᔪᖅᑳᖅᔪᐊᑉ ᓴᓂᐊᓃᑉᐳᑦ, ᐃᓄᓕᒫᓪᓗ ᓄᓇᓖᑦ ᖁᕕᐊᓱᒃᐳᑦ ᑎᑦᑐᓚᐅᑎᓄᓪᓗ ᓂᓪᓕᐊᑎᑦᓯᓪᓗᑎᒃ, ᐃᓐᖏᖅᑏᓪᓗ ᓂᑦᔭᐅᓯᔭᖅᑐᑦ ᓯᕗᓕᖅᓗᑎᒃ ᖁᕕᐊᓲᑎᖃᖅᐳᑦ. ᐊᑕᓔᐊᐅᓪᓗ ᐊᓐᓄᕌᓂ ᐊᓕᒃᓗᒋᑦ ᐅᖃᖅᐳᖅ, “ᐊᑭᕋᖅᑐᓕᖅᐳᓯ! ᐊᑭᕋᖅᑐᓕᖅᐳᓯ!”
14ᑕᕝᕙ ᔨᕼᐅᐃᐊᑕ ᑐᓂᕐᕈᓯᖅᑎᑦᓯᔨ ᕾᖁᔨᕗᖅ ᐅᓇᑕᖅᑐᒃᓮᑦ ᐊᖓᔪᖅᑳᖏᓐᓂᒃ, ᐅᖃᐅᑎᓪᓗᒋᓪᓗ, “ᑎᒍᓗᓯᐅᒃ ᐊᓐᓂᓯᓯᐅᒃ ᐅᓇᑕᖅᑐᒃᓮᑦ ᐊᑯᓐᓂᖓᓄᑦ; ᒪᓕᒃᑎᖃᑐᐊᖅᐸᓪᓗ ᑐᖁᑕᐅᔪᒃᓴᐅᕗᑦ ᓴᕕᒡᔪᐊᒧᑦ.” ᑐᓂᕐᕈᓯᖅᑎᑦᓯᔨ ᐅᖃᖅᐳᖅ, “ᐊᑕᓂᐅᑉ ᐃᒡᓗᖓᓂ ᑐᖁᑦᑍᓕᓯᐅᒃ.” 
15ᑕᕝᕙ ᑎᒍᕚᑦ; ᕿᒻᒥᖅᔪᐊᓪᓗ ᐃᑎᖅᑕᖅᕕᖓᒎᖅᐳᑦ ᐊᖓᔪᖅᑳᖅᔪᐊᑉ ᐃᒡᓗᖓᓄᑦ, ᑍᑲᓂᓗ ᑐᖁᑉᐹᑦ.
16ᔨᕼᐅᐃᐊᑕᓗ ᐊᖏᖃᑎᒌᒍᑎᓕᐅᖅᐳᖅ ᐃᒻᒥᓄᑦ ᐃᓄᓕᒫᓄᓪᓗ ᐊᖓᔪᖅᑳᖅᔪᐊᒧᓪᓗ ᐊᑕᓂᕐᖕᒧᑦ ᐃᓄᖁᑎᒋᔭᐅᔪᒪᓪᓗᑎᒃ. 
17ᐃᓄᓕᒫᓪᓗ ᐰᓕᐅᑉ ᑐᒃᓯᐊᖅᕕᖓᓄᐊᖅᐳᑦ, ᓱᕋᒃᑎᖅᓗᒍᓗ; ᑐᓂᕐᕈᓯᖅᕕᖏᓪᓗ ᓴᓇᓐᖑᐊᖅᓯᒪᔪᓪᓗ ᓯᖁᑦᑎᖅᐰᑦ, ᑐᓂᕐᕈᓯᖅᑎᑦᓯᔨᖓᓗ ᒫᑖᓂ ᑐᖁᑉᐹᑦ ᑐᓂᕐᕈᓯᖅᕕᖏᑕ ᓵᖓᓂ. 
18ᔨᕼᐅᐃᐊᑕᓗ ᑎᓕᓯᕗᖅ ᐊᑕᓂᐅᑉ ᐃᒡᓗᖓ ᖃᐅᔨᓴᖅᑎᑕᖃᖁᓪᓗᒍ ᑐᓂᕐᕈᓯᖅᑎᑦᓯᔨᓄᑦ ᓕᕔᑎᓄᓪᓗ ᑲᒪᒋᔭᐅᔪᓂᒃ ᑍᕕᑎᐅᑉ ᐱᒋᐊᖅᑎᓚᐅᖅᑕᖏᓐᓄᑦ ᐊᑕᓂᐅᑉ ᐃᒡᓗᖓᓂᒃ ᑲᒪᔨᐅᖁᓪᓗᒋᑦ, ᑐᓂᕐᕈᓯᖅᑎᐅᖁᓪᓗᒋᑦ ᐃᑯᐊᓚᑎᑦᓯᓗᑎᒃ ᐊᑕᓂᕐᖕᒧᑦ, ᒨᓯᓯᐅᑉ ᐱᖁᔭᖏᓐᓂ ᑎᑎᕋᖅᑕᐅᓯᒪᓂᖓᑐᑦ, ᖁᕕᐊᓱᒡᓗᑎᒃ ᐃᓐᖏᖅᓗᑎᒡᓗ, ᑕᒪᓐᓇ ᑍᕕᑎᐅᑉ ᑎᓕᓯᑦᔪᑎᒋᓯᒪᔭᖓ ᒪᓕᒡᓗᒍ. 
19ᐃᑎᖅᑕᖅᕕᖕᓂ ᑲᒪᔨᐅᓂᐊᖅᑐᑦ ᑎᓕᕔᑦ ᐊᑕᓂᐅᑉ ᐃᒡᓗᖓᑕ ᐃᑎᖅᑕᖅᕕᖏᓐᓂ ᓇᓪᓕᐊᓪᓘᓐᓃᑦ ᓴᓗᒤᑦᑐᖅ ᐃᑎᖁᓇᒍ ᑕᕝᕗᖓ.
20ᑖᑦᓱᒪᓗ ᑎᓕᒋᕔᑦ ᐅᓇᑕᖅᑎᓄᑦ ᐊᖓᔪᖅᑳᑦ 100-ᓄᑦ, ᐊᖓᔪᖅᑳᓪᓗ, ᐃᓄᖕᓄᓪᓗ ᐊᖓᔪᖅᑳᑦ, ᐃᓄᓕᒫᓪᓗ ᓄᓇᓕᖕᓂ; ᐊᖓᔪᖅᑳᖅᔪᐊᖅᓗ ᐊᑕᓂᐅᑉ ᐃᒡᓗᖓᓂᑦ ᐊᓂᑎᑉᐹᑦ, ᐱᓱᖃᑎᒌᒡᓗᑎᒃ ᐃᑎᖅᑕᖅᕕᒃᑯᑦ ᐳᖅᑐᓂᖅᓴᒃᑯᑦ ᐊᖓᔪᖅᑳᖅᔪᐊᑉ ᐃᒡᓗᖓᓄᑦ. ᐊᖓᔪᖅᑳᖅᔪᐊᖅᓗ ᐃᒃᓯᕙᐅᑕᖅᔪᐊᕐᖕᒧᑦ ᐃᖏᑎᑉᐹᑦ ᐊᖓᔪᖅᑳᖅᔪᐊᖑᕕᖓᓄᑦ. 
21ᐃᓄᓕᒫᓪᓗ ᓄᓇᓕᖕᓃᑦᑐᑦ ᖁᕕᐊᓱᖃᑎᒌᒃᐳᑦ; ᐃᒡᓗᒐᓮᓪᓗ ᐃᓂᓪᓚᑦᓯᐊᖅᓗᑎᒃ ᓂᐰᑦᑑᓕᓚᐅᖅᐳᑦ, ᐊᑕᓔᐊᐅᑉ ᑐᖁᑕᐅᓂᖓᑕ ᑭᖑᓂᖓᓂ.
