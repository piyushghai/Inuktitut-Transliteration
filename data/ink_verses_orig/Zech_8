1ᓱᓕ ᐊᑕᓂᐅᑉ ᐊᔪᒐᖃᖏᑦᑑᑉ ᐅᖃᐅᓯᖓᑕ ᑎᑭᓚᐅᖅᐹᖓ. ᐅᖃᖅᓗᓂ; 
2ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ, “ᐊᖏᔪᐊᓗᖕᒥᒃ ᓯᕐᖕᓈᕋᒪ ᓮᐅᓂ ᐱᑦᔪᑎᒋᓪᓗᒍ; ᐊᑭᕋᖏᑦ ᓯᕐᖕᓈᖅᕕᒋᒐᒃᑭᑦ ᓇᒡᓕᖕᓂᕋ ᐊᖏᔪᐊᓘᖕᒪᑦ ᓮᐅᓂᒧᑦ. 
3ᐃᒫᒃ ᐊᑕᓂᖅ ᐅᖃᖅᐳᖅ, ᓮᐅᓂᒧᑦ ᐅᑎᕐᖕᓂᐊᖅᐳᖓ ᔪᕉᓴᓚᒥᓗ ᐃᓂᖃᓕᖅᓗᖓ. ᓄᓇᓕᒡᔪᐊᑦ ᑕᕝᕙᓂ ᑍᔭᐅᓕᕈᒫᖅᐳᑦ ᓱᖁᓯᔪᐃᑦᑐᒥᒃ, ᖃᖅᑲᖅᓗ ᓄᓇᓖᑦ ᐃᓂᒋᔭᖓ ᑍᔭᐅᓕᕈᒫᖅᐳᖅ ᐊᑕᓂᐅᑉ ᖃᖅᑲᖓᓂᒃ ᐃᑦᔪᕐᖕᓁᑦᑐᒥᒃ. 
4ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ; ᐃᓄᑐᕾᑦ ᓂᖏᐅᑦ ᐃᑦᑐᐃᓪᓗ ᔪᕉᓴᓚᐅᑉ ᐊᖅᑯᑎᖏᑕ ᓯᓚᑖᓂ ᐃᒃᓯᕚᕈᓐᓇᖅᓯᔪᒫᕆᕗᑦ, ᐊᔭᐅᑉᐱᐊᑎᒡᓗ ᑎᒍᒥᐊᖅᓗᒋᑦ ᐃᓄᑐᖃᐅᓗᐊᕐᖕᓂᕐᖕᒧᑦ. 
5ᓄᓇᓕᒡᔪᐊᓪᓗ ᐊᖅᑯᑎᖏᓐᓂ ᓄᑲᑉᐱᐊᑦ ᓂᕕᐊᖅᓵᓪᓗ ᐱᓐᖑᐊᖅᑐᑦ ᑕᑯᒃᓴᐅᓕᕈᒫᕆᕗᑦ.”
6ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ: “ᑕᒪᓐᓇ ᐃᓱᒪᒋᓗᒍ ᑲᒪᓇᖅᑐᐊᓘᒐᔭᖅᐳᖅ ᒫᓐᓇ ᐊᒥᐊᑰᓪᓗᑎᒃ ᐃᓅᔪᓄᑦ, ᐅᕙᓐᓄᑦ ᑕᒪᓐᓇ ᐊᔪᕐᖕᓇᕋᔭᕆᕚ? ᐊᑕᓂᖅ ᖁᑦᓯᖕᓂᖅᐹᖅ ᐅᖃᖅᐳᖅ. 
7ᐃᒫᒡᓗ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᕆᕗᖅ: ᐃᓄᖁᑎᒃᑲ ᓴᐳᑎᔪᒫᖅᐸᒃᑲ ᓯᑭᓂᐅᑉ ᓄᐃᕕᐊᓃᑦᑐᑦ ᓂᐱᕕᐊᓃᑦᑐᓪᓗ. 
8ᐅᑎᖅᑎᑦᓱᒫᖅᐸᒃᑲ ᔪᕉᓴᓚᒥ ᐃᓂᖃᓕᖁᓪᓗᒋᑦ ᓯᕿᓂᐅᑉ ᓄᐃᓕᖅᕕᐊᓂᑦ ᓂᐱᕕᐊᓄᑦ; ᐃᓄᖁᑎᒋᔪᒫᖅᐸᒃᑲ, ᐅᕙᖓᓗ ᓱᖁᓯᔪᐃᑑᓗᖓ ᐃᖅᑲᖅᑐᐃᑦᓯᐊᖅᓗᖓᓗ ᑖᒃᑯᓄᖓ ᒎᑎᒋᔭᐅᔪᒫᖅᐳᖓ.”
9ᐃᒫᒡᓗ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᕆᕗᖅ: “ᐃᓕᑦᓯ ᒫᓐᓇ ᐅᖃᐅᓯᕐᖕᓂᒃ ᑐᓴᖅᑐᓯ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᓐᓂᑦ ᐅᖃᐅᓯᐅᕙᓚᐅᖅᑐᑦ ᐊᑦᔨᖏᓐᓂᒃ ᐊᑕᓂᐅᑉ ᐃᒡᓗᖓᑕ ᑐᓐᖓᕕᖏᑦ ᓴᓇᔭᐅᕙᓪᓕᐊᑦᔪᑎᒃᓴᖏᓐᓄᑦ, ᐊᒡᒐᓯ ᓴᓐᖏᔫᑦᓯᐊᖅᓕᑦ ᑐᒃᓯᐊᖅᕕᒡᔪᐊᖅ ᓴᓇᔭᐅᔪᓐᓇᖁᓪᓗᒍ. 
10ᑍᑦᓱᒪᓂ ᑕᒪᑐᒪ ᓯᕗᕐᖓᓂ ᐃᖅᑲᓁᔭᖅᑐᖃᕈᓐᓇᓚᐅᓐᖏᓚᖅ ᐃᓄᖕᒥᒃ ᓂᖅᔪᑎᒥᒡᓘᓐᓃᑦ. ᑭᓇᓘᓐᓂᑦ ᓯᕘᕋᖏᓪᓗᓂ ᐱᓇᓱᐊᕈᓐᓇᓚᐅᓐᖏᓚᖅ ᐊᑭᕋᓂ ᐱᑦᔪᑎᒋᓪᓗᒋᑦ, ᐃᓄᓕᒫᑦ ᐃᓅᖃᑎᒥᖕᓂᒃ ᐊᑭᕋᖅᑐᖅᑎᓚᐅᕋᒃᑭᑦ. 
11ᒫᓐᓇᓕ ᐃᓄᐃᑦ ᐊᒥᐊᒃᑰᔪᑦ ᐱᓇᓱᐊᖅᕕᒋᓂᐊᖅᐸᒃᑲ ᑍᑦᓱᒪᓂᑐᑦ,” ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ. 
12“ᐱᕈᖅᓯᐊᒃᓴᓂᒃ ᐱᕈᖅᓰᕕᖕᒥᖕᓄᑦ ᐃᓕᐅᖅᑬᔪᒫᖅᐳᑦ ᓯᕘᕋᖏᓪᓗᑎᒃ. ᕔᓂᒃᓴᖁᑎᖏᓪᓗ ᐱᕈᖅᕕᐅᑦᓯᐊᕈᒫᖅᐳᑦ, ᓄᓇᒥᓗ ᐱᕈᖅᓯᐊᖏᑦ ᓂᕿᒃᓮᑦ ᐱᕈᑦᓯᐊᓗᖅᑎᒃ, ᓯᓚᓗᖃᑦᑕᑦᓯᐊᖅᓗᓂᓗ, ᑕᒪᒃᑯᐊ ᑍᒫᒃ ᐱᓇᓱᐊᕈᒪᕙᒃᑲ ᐃᓄᐃᑦ ᐊᒥᐊᒃᑯᑦ ᑭᖑᕐᖑᑦᔨᖁᓪᓗᒋᑦ ᑕᒪᑐᒥᖓ. 
13ᔫᑕᒥ ᐄᓴᕅᓕᒥᓗ ᓄᓇᖃᖅᑐᓯ ᐃᓅᖃᑎᒌᒡᔪᐊᓂᑦ ᓇᕐᕈᓇᕐᖕᓂᕋᖅᑕᐅᕙᒃᐳᓯ ᐱᐅᖏᑦᑐᐊᓘᓂᕋᖅᑕᐅᕙᒡᓗᓯᓗ, ᑍᒤᒻᒪᑦ ᓴᐳᑎᔪᒪᕙᑦᓯ, ᓮᒻᒪᖅᑕᐅᑦᔪᑎᒃᓴᐅᓕᕈᒫᖅᐳᓯ ᐊᓯᑦᓯᓐᓄᑦ, ᑲᑉᐱᐊᓱᓐᖏᓕᕆᑦᓯ ᓯᕘᕋᓇᓯᓗ.”
14ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ: “ᑲᑉᐱᐊᓇᖅᑐᓄᑦ ᑎᑭᑕᐅᓂᐊᕐᖕᓂᕋᖅᓗᒋᑦ ᓯᕗᓕᓯ ᓂᑲᒋᓇᒋᑦ ᐅᖃᐅᑎᕙᓚᐅᕋᒃᑭᑦ ᐅᕙᓐᓂᒃ ᑲᒪᔪᒪᖏᓐᓂᖏᓐᓂᒃ ᓂᓐᖓᒍᑎᖃᓚᐅᕋᒪ. 
15ᒫᓐᓇᓕ ᐱᐅᔪᒥᒃ ᐱᔪᒪᓕᕆᕗᖓ ᔪᕉᓴᓚᒧᑦ ᔫᑕᒧᓪᓗ. ᑍᒤᒻᒪᑦ ᓯᕘᕋᓇᓯ. 
16ᐃᒫᒃ ᑕᕝᕙ ᐃᓕᑦᓯᓐᓄᑦ ᐱᐅᓯᕆᔭᐅᖁᔭᒃᑲ: ᓱᓕᔪᒥᒃ ᐃᓕᑦᓯᓐᓄᑦ ᐅᖃᐅᓯᖃᖃᑦᑕᖅᓗᓯ. ᐃᖅᑲᖅᑐᐃᕕᖕᓂᓗ, ᓱᓕᑦᓯᐊᖅᑐᒥᒃ ᓮᒻᒪᖅᓮᔪᒥᒡᓗ ᐃᖅᑲᖅᑐᐃᖃᑦᑕᖅᓗᓯ. 
17ᐃᓅᖃᑎᑦᓯᓐᓄᑦ ᐱᐅᖏᑦᑐᒥᒃ ᐱᓂᐊᖅᕕᖃᕈᒪᓗᓯ ᐃᓱᒪᒃᓴᖅᓯᐅᕐᖕᓂᐊᕐᖕᓇᓯ, ᐊᖏᖅᑎᑕᐅᓯᒪᓗᓯᓗ ᓴᒡᓗᑎᖃᕐᖕᓂᐊᕋᓯ. ᑕᒪᒃᑯᐊ ᑍᒤᓕᐅᕐᖕᓃᑦ ᐆᒥᒋᕙᒃᑲ,” ᐊᑕᓂᖅ ᐅᖃᖅᐳᖅ.
18ᓱᓕ ᐊᑕᓂᐅᑉ ᐊᔪᒐᖃᖏᑦᑐᑉ ᐅᖃᖅᕕᒋᕚᖓ. ᐅᖃᖅᓗᓂ: 
19“ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ, ᓂᕆᑦᑍᓕᕖᑦ ᑕᖅᑮᑦ ᓯᑕᒪᖓᓐᓂ, ᑕᖅᑮᓪᓗ ᑕᓪᓕᒪᖓᓐᓂ, ᑕᖅᑮᓪᓗ 7-ᖓᓐᓂ. ᑕᖅᑮᓪᓗ 10-ᖓᓐᓂ, ᑖᒃᑯᐊ ᖁᕕᐊᓇᖅᓗᑎᒃ ᓯᕆᓂᐅᓕᖅᓗᑎᒡᓗ ᓇᓪᓕᐅᓐᓂᖅᓯᐅᖅᕕᐅᔪᒫᖅᐳᑦ ᔫᑕᒥ ᓄᓇᖃᖅᑐᓄᑦ. ᑐᑭᖃᖅᓗᑎᒃ ᓇᒡᓕᖕᓂᕐᖕᒥᒃ ᓱᓕᑦᓯᐊᕐᖕᓂᕐᖕᒥᒡᓗ ᖃᓄᐃᖏᑦᓯᐊᕐᖕᓂᕐᖕᒥᒡᓗ.
20ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ; ᓇᓪᓕᐅᑎᔪᒫᖅᐳᖅ ᐃᓄᐃᑦ ᐅᓄᖅᑐᑦ ᑎᑭᑦᓱᒫᕐᖕᒪᑕ, ᓄᓇᓕᖕᓂᑦ ᐅᓄᖅᑐᓂᑦ ᐱᓯᒪᔪᑦ. 
21ᓄᓇᓖᑦ ᐃᒡᓗᒐᓴᒡᔪᐊᕐᖕᒥ ᐊᑕᐅᓯᕐᖕᒥ, ᓄᓇᓖᑦ ᐊᓯᖏᓐᓄᑦ ᐅᐸᒍᑎᔪᒫᖅᐳᑦ, ᐅᖃᖅᓗᑎᒡᓗ, ᑐᐊᕕᖅᓗᑕ ᐊᑕᓂᐅᑉ ᓵᖓᓄᑦ ᑐᒃᓯᐊᕆᐊᖅᑐᓕᖅᑕ, ᕿᓚᖕᒥᐅᖔᓴᒡᔪᐃᑦ ᐊᑕᓂᖓᑦ ᕿᓂᖅᓗᒍ: ᐊᑕᓂᖅ ᐅᖃᕆᕗᖅ ᐅᕙᖓᑦᑕᐅ ᕾᔪᒪᒋᕗᖓ. 
22ᐃᓄᐃᑦ ᐅᓄᖅᑐᑦ ᐃᓅᖃᑎᒌᒡᔪᐊᓪᓗ ᓴᓐᖏᔪᑦ ᕾᔪᒫᖅᐳᑦ ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᕿᓂᕈᒪᓪᓗᒍ ᔪᕉᓴᓚᒥ, ᑐᒃᓯᐊᖅᓗᑎᒡᓗ ᐊᑕᓂᐅᑉ ᓵᖓᓂ. 
23ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐃᒫᒃ ᐅᖃᖅᐳᖅ; ᐅᓪᓗᓂ ᑍᒃᑯᓇᓂ ᐃᒫᒃ ᐱᔪᖃᕈᒫᖅᐳᖅ, ᐊᖑᑎᑦ ᖁᓕᑦ ᐃᓅᖃᑎᒌᒡᔪᐊᓂᑦ ᐅᖃᐅᓯᖃᑎᒌᖏᑦᑐᑦ, ᔫᑎᒥᒃ ᐊᓐᓄᕌᖓᒍᑦ ᑎᒍᓯᔪᒫᖅᐳᑦ ᐅᖃᐅᑎᓗᒍᓗ, ‘ᑍᑯᓐᖓᖃᑎᒋᓚᐅᖅᓚᑦᑎᒋᑦ ᑐᓴᐅᒪᒐᑦᑕ ᒎᑎᐅᑉ ᐃᓚᒋᖕᒪᓯ.’”
