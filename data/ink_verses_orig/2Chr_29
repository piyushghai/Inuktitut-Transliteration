1ᕼᐃᔨᑬᐊ ᐊᖓᔪᖅᑳᖅᔪᐊᓐᖑᓚᐅᖅᐳᖅ ᐊᕐᕌᒍᖃᖅᓗᓂ 25-ᓂᒃ, ᐊᖓᔪᖅᑳᖑᓚᐅᖅᐳᖅᓗ ᐊᕐᕌᒍᓂᒃ 29-ᓂᒃ ᔪᕉᓴᓚᒥ. ᐊᓈᓇᖓ ᐊᑎᖃᖅᐳᖅ ᐊᐰᔭᒥᒃ ᔭᑲᕅᐊᐅᑉ ᐸᓂᖓ. 
2ᐱᓂᐊᕐᖕᓂᖃᑦᓯᐊᓚᐅᖅᐳᖅᓗ ᐊᑕᓂᐅᑉ ᑕᑯᓐᓇᖅᑕᖓᒍᑦ, ᓯᕗᓕᖓᑕ ᑍᕕᑎᐅᑉ ᐱᓂᐊᕐᖕᓂᕆᓚᐅᖅᑕᓕᒫᖏᑦ ᒪᓕᒡᓗᒋᑦ.
3ᐊᖓᔪᖅᑳᖑᓂᖓᑕ ᐊᕐᕌᒎᑉ ᓯᕗᓪᓕᖅᐹᖓᓂ, ᑕᖅᑭᐅᑉ ᓯᕗᓪᓕᖅᐹᖓᓂ, ᐊᑕᓂᐅᑉ ᐃᒡᓗᖓᑕ ᐅᒃᑯᐊᖏᑦ ᒪᑐᐃᖅᐰᑦ, ᐋᖅᑭᒋᐊᖅᓗᒋᓪᓗ ᓴᓇᕔᑦ. 
4ᑐᓂᕐᕈᓯᖅᑎᑦᓯᔩᓪᓗ ᓕᕔᑏᓪᓗ ᐃᑎᖁᕔᑦ, ᑲᑎᑎᓪᓗᒋᓪᓗ ᓯᕿᓂᐅᑉ ᓄᐃᕕᐊᑕ ᓇᓛᓃᑦᑑᑉ ᐱᕕᑐᓂᖓᓂ, 
5ᐅᖃᐅᑎᓪᓗᒋᓪᓗ, “ᓈᓚᒃᓯᓐᖓ, ᓕᕔᑎᐅᔪᓯ! ᐃᓕᑦᓯᓐᓂᒃ ᐃᑦᔪᕐᖕᓁᑎᓕᕆᑦᓯ, ᐊᑕᓂᐅᓪᓗ ᓯᕗᓕᑦᓯ ᒎᑎᖓᑕ ᐃᒡᓗᖓ ᐃᑦᔪᕐᖕᓁᓯᑎᓪᓗᓯᐅᒃ, ᓴᓗᒪᖏᑦᑐᓪᓗ ᐃᒋᓪᓗᒋᑦ ᐃᑦᔪᕐᖕᓁᑦᑐᕕᖕᒥᑦ. 
6ᓯᕗᓕᕗᑦ ᐱᐅᖏᑦᑐᓕᓚᐅᕐᖕᒪᑕ ᐊᑕᓂᐅᑉ ᒎᑎᑦᑕ ᓵᖓᓂ; ᑖᑦᓱᒥᖓᓗ ᕿᒤᓚᐅᕐᖕᒪᑕ, ᐊᑕᓂᐅᓪᓗ ᐊᓯᐊᓄᑦ ᑕᑯᓐᓇᖔᓕᓚᐅᕐᖕᒪᑕ; ᑐᓄᐃᓪᓗᑎᒡᓗ ᑖᑦᓱᒥᖓ. 
7ᐅᒃᑯᐊᖏᓪᓗ ᒪᑐᓚᐅᕐᖕᒪᒋᑦ ᓱᓪᓗᑯᑖᖓᓃᑦᑐᑦ, ᓇᓂᕈᐊᖏᓪᓗ ᖃᒥᓪᓗᒋᑦ, ᑎᐱᑦᓯᐊᕆᒃᑐᓂᒡᓗ ᐃᑯᐊᓪᓔᖃᑦᑕᕈᓐᓃᖅᓗᑎᒃ ᑐᓂᕐᕈᓯᖃᑦᑕᕈᓐᓃᖅᓗᑎᒡᓗ ᐃᑯᐊᓚᑎᑕᒃᓴᓂᒃ ᐃᑦᔪᕐᖕᓁᑦᑐᕕᖕᒥ ᐄᓴᕅᓕᒥᐅᑦ ᒎᑎᖓᓄᑦ. 
8ᑍᒤᒻᒪᑦ ᐊᑕᓂᐅᑉ ᓂᓐᖓᐅᓯᖓ ᑎᑭᑉᐳᖅ ᔫᑕᒧᑦ ᔪᕉᓴᓚᒧᓪᓗ, ᐃᓱᐊᖏᑦᑐᑦ ᑲᑉᐱᐊᓇᖅᑐᓪᓗ ᑖᒃᑯᓄᖓ ᑎᑭᑎᓚᐅᖅᐰᑦ, ᑕᑕᒥᓐᓇᖅᑐᑦ, ᒥᑕᐅᑎᒋᔭᐅᓇᖅᑐᑦ ᑕᑯᓯᒪᔭᓯ ᓇᖕᒥᓂᖅ ᐃᔨᑦᓯᓐᓄᑦ. 
9ᑕᕝᕙ ᓯᕗᓕᕗᑦ ᑐᖁᑕᐅᓚᐅᖅᐳᑦ ᓴᕕᒡᔪᐊᒧᑦ ᐃᕐᖕᓂᕗᓪᓗ ᐸᓂᕗᓪᓗ ᓄᓕᐊᕗᓪᓗ ᑎᒍᔭᐅᓪᓗᑎᒃ ᐊᐅᓪᓚᕈᑦᔭᐅᓯᒪᕗᑦ.
10ᐆᒻᒪᑎᒃᑯᑦ ᐊᖏᖃᑎᒌᒍᑎᓕᐅᖅᕕᒋᔪᒪᕙᕋ ᐊᑕᓂᖅ, ᐄᓴᕅᓕᒥᐅᑦ ᒎᑎᖓᑦ, ᑖᑦᓱᒪ ᓂᓐᖓᐅᒪᓂᖅᔪᐊᖓ ᐅᕙᑦᑎᓐᓂᒃ ᐊᓔᖁᓪᓗᒍ. 
11ᐃᕐᖕᓂᒃᑳ, ᒫᓐᓇ ᐃᒃᐱᒍᓱᖏᑦᑑᑦᑍᓕᒋᑦᓯ, ᐊᑕᓂᐅᑉ ᓂᕈᐊᓚᐅᕐᖕᒪᓯ ᓇᖏᖁᓪᓗᓯ ᑖᑦᓱᒪ ᓵᖓᓂ, ᐱᔨᑦᓯᖅᕕᒋᓗᒍ, ᑖᑦᓱᒧᖓᓗ ᐱᔨᑦᓯᖅᑎᒋᔭᐅᖁᓪᓗᓯ ᐃᑯᐊᓪᓔᖁᓪᓗᓯ ᑎᐱᑦᓯᐊᕆᒃᑐᒥᒃ.”
12ᑕᕝᕙ ᓕᕔᑏᑦ ᓂᑯᕕᑉᐳᑦ, ᒪᕼᐊᑕ ᐊᒪᓮᑉ ᐃᕐᖕᓂᖓ, ᔪᐃᓕᓗ ᐊᔭᕅᐊᐅᑉ ᐃᕐᖕᓂᖓ, ᑯᕼᐊᑍᑎᐅᑉ ᐃᕐᖕᓂᖏᓐᓂᑦ ᐱᓯᒪᔪᑦ; ᒥᕋᕆᐅᓪᓗ ᐃᕐᖕᓂᖏᓐᓂᑦ ᐱᔪᑦ ᐅᑯᐊ, ᑭᔅ ᐊᑉᑍᑉ ᐃᕐᖕᓂᖓ, ᐊᔭᕅᐊᓗ ᔨᕼᐊᓕᓕᐅᑉ ᐃᕐᖕᓂᖓ; ᒌᕐᓲᓁᑎᓂᑦ ᐱᔪᑦ, ᔪᐊ ᔨᒪᐅᑉ ᐃᕐᖕᓂᖓ, ᐄᑕᓐᓗ ᔪᐊᑉ ᐃᕐᖕᓂᖓ; 
13ᐃᓔ-ᓴᐸᓇᒃᑯᓐᓂᑦ ᐱᔪᑦ, ᓯᒻᕆ ᔨ-ᐂᓕᓗ; ᐊᓴᐸᒥᑦ ᐱᔪᑦ, ᔭᑲᕅᐊ ᒪᑕᓁᐊᓗ; 
14ᕼᐃᒪᓐᑯᓐᓂᑦ ᐱᔪᑦ, ᔨᕼᐃᐅᓪ ᓯᒥᐂᓗ; ᔨᑐᑕᓐᑯᓐᓂᑦ ᐱᔪᑦ, ᓯᒤᐊ ᐊᑦᔧᐅᓗ.
15ᑖᒃᑯᐊ ᑲᑎᖅᓱᐃᓚᐅᖅᐳᑦ ᖃᑕᓐᖑᑎᒥᖕᓂᒃ, ᐃᒻᒥᖕᓂᒡᓗ ᐃᑦᔪᕐᖕᓁᑎᑉᐳᑦ, ᐊᖓᔪᖅᑳᖅᔪᐊᓪᓗ ᐱᖁᔭᖏᓐᓂᒃ ᒪᓕᒡᓗᑎᒃ ᐃᑎᓚᐅᖅᐳᑦ, ᐊᑕᓂᐅᑉ ᐅᖃᐅᓯᖏᑦ ᒪᓕᒡᓗᒋᑦ, ᐊᑕᓂᐅᑉ ᐃᒡᓗᖓᓂᒃ ᓴᓗᒻᒪᖅᓮᖁᓪᓗᒋᑦ. 
16ᑐᓂᕐᕈᓯᖅᑎᑦᓯᔩᑦ ᐊᑕᓂᐅᑉ ᐃᒡᓗᖓᓄᑦ ᐃᓗᐊᓃᓐᓂᖅᓴᒧᑦ ᐃᑎᖅᐳᑦ ᓴᓗᒻᒪᖅᓴᕆᐊᖅᑐᖅᓗᒍ, ᓇᓂᔭᓕᒫᑎᒡᓗ ᓴᓗᒤᑦᑐᑦ ᐊᓂᑉᐰᑦ ᐊᑕᓂᐅᑉ ᐃᒡᓗᖓᓂᑦ ᑐᒃᓯᐊᖅᕕᐅᓪᓗ ᐱᕕᑐᓂᖓᓄ ᐊᓂᓪᓗᒋᑦ; ᓕᕔᑏᓪᓗ ᑖᒃᑯᐊ ᑎᒍᓪᓗᒋᑦ ᐊᒡᔭᖅᐰᑦ ᑰᖕᒧᑦ ᑭᑐᕌᓂᒧᑦ ᓇᖅᓴᒧᑦ.
17ᑖᒃᑯᐊ ᐃᑦᔪᕐᖕᓁᑎᑦᓯᓂᕐᖕᒥᒃ ᐱᒋᐊᖅᐳᑦ ᐅᓪᓘᑉ ᓯᕗᓪᓕᖅᐹᖓᓂ ᑕᖅᑭᐅᑉ ᓯᕗᓪᓕᖅᐹᖓᓂ, ᐅᓪᓘᑉ ᓯᑕᒪᐅᔪᖅᑐᖓᓐᓂ ᐃᑎᖅᐳᑦ ᓱᓪᓗᑯᑖᖓᑕ ᐃᑎᕆᐊᖅᕕᖓᓄᑦ; ᑕᕝᕙ ᐅᓪᓗᓂᒃ ᓯᑕᒪᐅᔪᖅᑐᓂᒃ ᐊᑕᓂᐅᑉ ᐃᒡᓗᖓ ᐃᑦᔪᕐᖕᓁᓕᖅᑎᑉᐹᑦ, ᑕᖅᑭᐅᓪᓗ ᓯᕗᓪᓕᖅᐹᑉ ᐅᓪᓗᖏᑕ 16-ᖓᓐᓂ ᐱᔭᕇᖅᐳᑦ.
18ᑕᕝᕙ ᐊᖓᔪᖅᑳᖅᔪᐊᒧᑦ ᕼᐃᔨᑬᐊᒧᐊᖅᐳᑦ ᐅᖃᐅᑎᓪᓗᒍᓗ, “ᐊᑕᓂᐅᑉ ᐃᒡᓗᓕᒫᖓ ᓴᓗᒻᒪᖅᓴᓚᐅᖅᐸᕗᑦ, ᑐᓂᕐᕈᓯᖅᕕᒡᓗ ᐃᑯᐊᓚᑦᓯᕕᒃ ᐱᓇᓱᐊᕈᑎᓕᒫᖏᓪᓗ, ᓂᐊᖂᔭᓄᓪᓗ ᐃᓕᓯᕕᐅᑉ ᓵᖓ ᐱᓇᓱᐊᕈᑎᓕᒫᖏᓪᓗ. 
19ᐱᓇᓱᐊᕈᑎᓕᒫᓪᓗ ᐊᖓᔪᖅᑳᖅᔪᐊᑉ ᐂᕼᐊᔅ ᐊᐅᓚᑦᓯᑎᓪᓗᒍ ᓴᓂᖅᕙᓚᐅᖅᑕᖏᑦ ᑕᒻᒪᐅᒪᑎᓪᓗᒍ ᐊᑐᐃᓐᓇᕈᓚᐅᖅᐸᕗᑦ ᐃᑦᔪᕐᖕᓁᓕᖅᑎᓪᓗᒋᓪᓗ; ᑕᑯᒋᓪᓗ, ᑕᕝᕙ ᐊᑕᓂᐅᑉ ᑐᓂᕐᕈᓯᖅᕕᐊᑕ ᓯᕗᕌᓃᓕᖅᐳᑦ.”
20ᑕᕝᕙ ᐊᖓᔪᖅᑳᖅᔪᐊᖅ ᕼᐃᔨᑬᐊ ᐅᓪᓛᒻᒪᕆᒃᑯᑦ ᒪᑭᑉᐳᖅ ᐃᒡᓗᒐᓴᖕᓂᓗ ᐊᐅᓚᑦᓯᔩᑦ ᑲᑎᖅᓱᖅᐰᑦ, ᑕᑉᐸᐅᓐᖓᖅᓗᑎᒡᓗ ᐊᑕᓂᐅᑉ ᐃᒡᓗᖓᓄᑦ. 
21ᐃᒻᒧᒃᓯᐅᒊᓪᓗ ᐸᖕᓂᖏᓐᓂᒃ 7-ᓂᒃ ᓇᒃᓴᖅᐳᑦ, ᓰᐲᓪᓗ ᐊᖑᓴᓪᓗᖏᓐᓂᒃ 7-ᓂᒃ, ᓄᕐᕋᕐᖕᓂᒡᓗ 7-ᓂᒃ, ᒎᑦᓰᓪᓗ ᐊᖑᓴᓪᓗᖏᓐᓂᒃ 7-ᓂᒃ ᐊᔪᖅᑐᓕᓂᕐᖕᒧᑦ ᑐᓂᕐᕈᑎᒃᓴᓂᒃ ᐊᖓᔪᖅᑳᒃᑯᕕᖓᓄᑦ ᐃᑦᔪᕐᖕᓁᑦᑐᒃᑯᕕᖕᒧᓪᓗ ᔫᑕᒥᐅᑦ ᐱᓪᓗᒋᑦ. ᑐᓂᕐᕈᓯᖅᑎᑦᓯᔩᓪᓗ ᑎᓕᕔᑦ ᐂᕈᓂᐅᑉ ᐃᕐᖕᓂᖏᑦ ᑐᓂᕐᕈᓯᖁᓪᓗᒋᑦ ᑐᓂᕐᕈᓯᖅᕕᖕᒥ ᐊᑕᓂᕐᖕᒧᑦ. 
22ᑕᕝᕙ ᐃᒻᒧᒃᓯᐅᒊᑦ ᐸᖕᓂᖏᑦ ᑐᖁᑉᐰᑦ, ᑐᓂᕐᕈᓯᖅᑎᑦᓯᔩᓪᓗ ᐊᐅᖕᒥᒃ ᐱᒐᒥᒃ ᑐᓂᕐᕈᓯᖅᕕᒃ ᓯᖅᐸᖅᓴᖅᐹᑦ; ᑍᒫᒃᑕᐅᖅ ᓰᐱᐅᑉ ᐊᖑᓴᓪᓗᖏᑦ ᑐᖁᓐᓇᒥᒋᑦ ᐊᐅᖕᒧᓪᓗ ᑐᓂᕐᕈᓯᖅᕕᒃ ᓯᖅᐸᖅᓴᖅᐹᑦ; ᓱᓕᓗ ᓄᕐᕅᑦ ᑐᖁᓐᓇᒥᒋᑦ ᐊᐅᖏᓐᓄᓪᓗ ᑐᓂᕐᕈᓯᖅᕕᒃ ᓯᖅᐸᖅᓴᖅᐹᑦ. 
23ᒎᑦᓯᓪᓗ ᐊᖑᓴᓪᓗᖏᑦ ᐂᑦᔪᑎᕔᑦ ᑐᓂᕐᕈᑎᐅᖁᓪᓗᒋᑦ ᐊᔪᕐᖕᓂᕐᖕᒧᑦ ᐊᖓᔪᖅᑳᖅᔪᐊᑉ ᐃᓄᐃᓪᓗ ᓵᖓᓂ, ᑐᓂᕐᕈᑎᒃᓮᓪᓗ ᑖᒃᑯᐊ ᐸᑎᒻᒥᕔᑦ. 
24ᑕᕝᕙ ᑐᓂᕐᕈᓯᖅᑎᑦᓯᔩᑦ ᑖᒃᑯᓂᖓ ᑐᖁᑦᓯᕗᑦ ᐊᐅᖏᓪᓗ ᑐᓂᕐᕈᓯᖅᕕᖕᒧᐊᕈᑎᕔᑦ ᐊᔪᕐᖕᓂᕐᖕᒧᑦ ᑐᓂᕐᕈᑎᐅᖁᓪᓗᒋᑦ, ᐄᓴᕅᓕᒥᐅᓕᒫᑦ ᐊᔪᕐᖕᓂᖏᑦ ᐲᔭᖅᑕᐅᖁᓪᓗᒋᑦ. ᐊᖓᔪᖅᑳᖅᔪᐊᖅ ᑎᓕᓯᓚᐅᕐᖕᒪᑦ ᐃᑯᐊᓪᓔᓂᕐᖕᒧᑦ ᑐᓂᕐᕈᑏᑦ ᐊᔪᕐᖕᓂᕐᖕᒧᓪᓗ ᑐᓂᕐᕈᑏᑦ ᐄᓴᕅᓕᒥᐅᓕᒫᓄᑦ ᑐᕌᖓᖁᓪᓗᒋᑦ.
25ᓕᕔᑏᓪᓗ ᐃᓂᖃᖅᑎᑉᐰᑉ ᐊᑕᓂᐅᑉ ᐃᒡᓗᖓᓂ ᓯᕙᓂᕋᐅᓯᔭᖅᑏᑦ, ᕼᐊᕐᐱᓖᑦ, ᓄᖃᖅᑎᓕᖕᓄᑦ ᓂᑦᔭᐅᑎᓖᑦ, ᑍᕕᑎᐅᑉ ᐱᖁᔭᖏᑦ ᒪᓕᒡᓗᒋᑦ ᒑᑦᓗ ᐊᖓᔪᖅᑳᖅᔪᐊᑉ ᐊᖓᔪᖅᑲᐅᔪᖁᑎᖓᑕ, ᓁᑕᐅᓪᓗ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ; ᐊᑕᓂᐅᑉ ᐱᖁᔭᖏᑦ ᒪᓕᒡᓗᒋᑦ ᐅᖃᖅᑎᒥᒍᑦ ᐅᖃᖅᓯᒪᔭᖏᑦ. 
26ᓕᕔᑏᑦ ᓇᖏᖅᐳᑦ ᓂᑦᔭᐅᓯᔭᖅᓗᑎᒃ ᑍᕕᑎᐅᑉ ᐱᖏᓐᓂᒃ, ᑐᓂᕐᕈᓯᖅᑎᑦᓯᔩᓪᓗ ᑎᑦᑐᓚᐅᓯᔭᖅᓗᑎᒃ. 
27ᕼᐃᔨᑬᐊᐅᓪᓗ ᑎᓕᕔᑦ ᑐᓂᕐᕈᓯᖁᓪᓗᒋᑦ ᐃᑯᐊᓪᓚᒋᐊᓕᖕᓂᒃ ᑐᓂᕐᕈᓯᖅᕕᖕᒥ. ᐃᑯᐊᓪᓚᒋᐊᓖᓪᓗ ᑐᓂᕐᕈᑏᑦ ᐱᒋᐊᕐᖕᒪᑕ, ᐊᑕᓂᕐᖕᒧᑦ ᐃᓐᖏᕐᖕᓂᖅ ᐱᒋᐊᕆᕗᑦ, ᑎᑦᑐᓚᐅᑏᓪᓗ, ᓂᑦᔭᐅᑏᓪᓗ ᑍᕕᑎᐅᑉ ᐊᖓᔪᖅᑳᖅᔪᐊᑉ ᐄᓴᕅᓕᒥᐅᓄᑦ ᐱᖁᑎᖏᑦ ᐱᒋᐊᖅᑎᑕᐅᒋᕗᑦ. 
28ᑕᕝᕙ ᑲᑎᒪᔪᓕᒫᑦ ᓂᖅᑐᐃᓕᖅᐳᑦ ᑐᒃᓯᐊᖅᓗᑎᒃ, ᐃᓐᖏᖅᑏᓪᓗ ᐃᓐᖏᖅᓗᑎᒃ, ᑎᑦᑐᓚᐅᓯᔭᖅᑐᓪᓗ ᓂᓪᓕᐊᕗᑦ; ᑍᒫᒃ ᑖᒃᑯᐊ ᑲᔪᓯᓚᐅᖅᐳᑦ ᐃᑯᐊᓪᓚᒋᐊᓕᒃ ᑐᓂᕐᕈᑏᑦ ᐱᔭᕇᓚᐅᖏᓐᓂᖏᓐᓂ. 
29ᑐᓂᕐᕈᓯᕐᖕᓂᕐᖕᒥᒡᓗ ᐱᔭᕇᕐᖕᒪᑕ, ᐊᖓᔪᖅᑳᖅᔪᐊᖅ ᐃᓚᒋᔭᖏᓪᓗ ᑍᑲᓃᑦᑐᓕᒫᑦ ᐹᒻᒪᒃᑎᖅᐳᑦ ᑐᒃᓯᐊᖅᓗᑎᒡᓗ. 
30ᐊᖓᔪᖅᑳᖅᔪᐊᖅᓗ ᕼᐃᔨᑬᐊ ᐊᖓᔪᖅᑳᓪᓗ ᑎᓕᓯᕗᑦ ᓕᕔᑎᓂᒃ ᐃᓐᖏᖅᓗᑎᒃ ᓂᖅᑐᐃᖁᓪᓗᒋᑦ ᐊᑕᓂᕐᖕᒥᒃ ᑍᕕᑎᐅᑉ ᐊᓴᐸᐅᓪᓗ ᓇᓚᐅᑦᑍᔫᑉ ᐅᖃᐅᓯᖏᖅ ᒪᓕᒡᓗᒋᑦ. ᐃᓐᖏᓚᐅᖅᐳᓪᓗ ᓂᖅᑐᐃᓪᓗᑎᒃ ᖁᕕᐊᓱᒡᓗᑎᒃ, ᐅᑯᓪᓗᑎᒡᓗ ᑐᒃᓯᐊᖅᐳᑦ.
31ᑕᕝᕙ ᕼᐃᔨᑬᐊ ᐅᖃᖅᐳᖅ, “ᒫᓐᓇ ᐃᑦᔪᕐᖕᓁᑎᑦᓴᕇᕋᑦᓯ ᐊᑕᓂᕐᖕᒧᑦ; ᖃᒡᓕᒋᐊᕆᑦᓯ, ᑐᓂᕐᕈᓯᖅᓗᓯ ᑐᓂᕐᕈᑎᓂᒃ ᖁᔭᓕᓂᕐᖕᒧᑦ ᐊᑕᓂᐅᑉ ᐃᒡᓗᖓᓄᑦ.” ᑲᑎᓐᖓᔪᓪᓗ ᑐᓂᕐᕈᓯᖅᐳᑦ ᖁᔭᓕᑦᔪᑎᓂᒡᓗ ᑐᓂᕐᕈᓯᖅᓗᑎᒃ; ᐆᒻᒪᑎᒥᒍᓪᓗ ᑲᔪᖏᖅᑐᓕᒫᑦ ᐃᑯᐊᓪᓚᒃᑎᑕᒃᓴᓂᒃ ᑐᓂᕐᕈᓯᖅᐳᑦ. 
32ᐃᑯᐊᓚᑎᑕᒃᓴᓪᓗ ᑐᓂᕐᕈᑎᒋᔭᐅᔪᑦ ᐃᓄᖕᓂᑦ ᑲᑎᓪᓗᒋᑦ ᐃᒻᒧᒃᓯᐅᒊᑦ ᐸᖕᓂᖏᑦ 70-ᐅᕗᑦ, ᓰᐲᑦ ᐊᖑᓴᓪᓗᖏᑦ 100-ᐅᕗᑦ, ᓰᐲᓪᓗ ᓄᕐᕋᖏᑦ 200-ᐅᕗᑦ; ᑖᒃᑯᐊᓕᒫᑦ ᐃᑯᐊᓚᑎᑕᒃᓴᐅᓪᓗᑎᒃ ᑐᓂᕐᕈᑎᒋᔭᐅᕗᑦ ᐊᑕᓂᕐᖕᒧᑦ. 
33ᐃᑦᔪᕐᖕᓁᓕᑎᑕᐅᔪᑦ ᑐᓂᕐᕈᑏᑦ ᐃᒻᒧᒃᓯᐅᒊᑦ ᐊᖑᓴᓪᓗᖏᑦ 600-ᐅᓚᐅᖅᐳᑦ ᓰᐲᓪᓗ 3,000-ᐅᓪᓗᑎᒃ. 
34ᑐᓂᕐᕈᓯᖅᑎᑦᓯᔩᓪᓕ ᐅᓄᓐᖏᓗᐊᕐᖕᒪᑕ ᑐᖁᕅᔪᓐᓇᓚᐅᓐᖏᓚᑦ ᑐᓂᕐᕈᑎᒃᓴᓕᒫᓂᒃ ᐃᑯᐊᓪᓚᒋᐊᓕᖕᓂᒃ; ᑍᒤᒻᒪᑦ ᐃᓅᖃᑎᖏᑕ ᐃᓚᖏᑦ ᓕᕔᑏᑦ ᐃᑲᔪᓕᓚᐅᖅᐳᑦ ᐱᔭᕇᓚᐅᖅᑎᓐᓇᒋᑦ ᑐᓂᕐᕈᓯᖅᑎᑦᓯᔩᑦ ᐊᓯᖏᑦ ᐃᒻᒥᖕᓂᒃ ᐃᑦᔪᕐᖕᓁᓕᑎᓚᐅᖏᓐᓂᖏᓐᓂ, ᓕᕔᑏᑦ ᐊᔪᐃᓐᓇᕐᖕᓂᖅᓴᐅᓚᐅᕐᖕᒪᑕ ᐃᑦᔪᕐᖕᓁᑎᑕᐅᓯᒪᓂᖅᓴᐅᓚᐅᖅᐳᑦ ᐆᒻᒪᑎᒥᒃᑎᒍᑦ ᑐᓂᕐᕈᓯᖅᑎᑦᓯᔨᓂᑦ ᐃᒻᒥᖕᓂᒃ ᐃᑦᔪᕐᖕᓁᓕᑎᑦᓴᕆᐊᓕᖕᓂᑦ. 
35ᐃᑯᐊᓪᓚᒋᐊᓖᑦ ᑐᓂᕐᕈᑏᑦ ᐅᓄᕐᖕᓂᖏᓐᓄᑦ ᑐᓐᓄᖏᓐᓂᒃ ᓮᒪᖃᑎᒌᖕᓂᕐᖕᒧᑦ ᑐᓂᕐᕈᑎᒃᓴᓂᒃ ᐊᑐᐃᓐᓇᖃᓕᓚᐅᖅᐳᑦ, ᐃᒥᒐᒃᓮᓪᓗ ᑐᓂᕐᕈᑏᑦ ᐃᑯᐊᓪᓚᒋᐊᓖᓪᓗ ᑐᓂᕐᕈᑏᑦ. ᑍᒤᓕᐅᖅᓗᑎᒃ ᐊᑕᓂᐅᑉ ᐃᒡᓗᖓᓄᑦ ᐱᔨᑦᓯᐅᑕᐅᔭᕆᐊᓖᑦ ᐅᑎᖅᑎᑕᐅᓚᐅᖅᐳᑦ. 
36ᕼᐃᔨᑬᐊᓗ ᐃᓄᓕᒫᓪᓗ ᖁᕕᐊᓱᓚᐅᖅᐳᑦ ᒎᑎᐅᑉ ᐱᓂᐊᕐᖕᓂᕆᔭᖏᑦ ᐃᓄᖁᑎᒥᓄᑦ ᐱᑦᔪᑎᒋᓪᓗᒋᑦ; ᑕᒪᒃᑯᐊ ᐱᓂᐊᕐᖕᓃᑦ ᕿᓚᒥᑯᓗᒃ ᐱᓇᓱᐊᖅᑕᐅᓚᐅᕐᖕᒪᑕ.
