1ᐱᓕᔅᑍᓂᒥᐅᑦ ᐅᓇᑕᓚᐅᖅᐳᑦ ᐄᓴᕅᓕᒥᐅᓂᒃ ᖃᖅᑲᒥ ᒋᐅᓪᐳᐊᒥ, ᐄᓴᕅᓕᒥᐅᑦ ᑐᖁᑕᐅᓚᐅᖅᐳᑦ ᐅᓄᖅᑐᐊᓗᐃᑦ, ᐊᖓᔪᖅᑳᖅᔪᐊᖅᓕ ᓴᐅᓕ, ᐃᕐᖕᓂᖏᓪᓗ ᐊᓯᖏᓪᓗ ᕿᒫᓚᐅᖅᐳᑦ. 
2ᐱᓕᔅᑍᓂᒥᐅᓪᓕ ᐊᖑᓯᕗᑦ ᓴᐅᓕᒥᒃ ᐃᕐᖕᓂᖏᓐᓂᒡᓗ ᐱᖓᓱᓂᒃ ᔫᓇᑕᓂ, ᐊᐱᓇᑕᑉ ᒪᓪᑭᓱᐊᓗ ᑖᒃᑯᐊᓗ ᑐᖁᑕᐅᕗᑦ. 
3ᐅᓇᑕᕐᖕᓂᖅᓕ ᐊᒃᓱᕈᕐᖕᓇᒻᒪᕆᓕᓚᐅᖅᐳᖅ ᓴᐅᓕᒧᑦ, ᐱᓯᒃᑖᖅᑎᒧᓪᓗ ᐱᓯᒃᑕᐅᓚᐅᖅᐳᖅ ᐊᑦᑕᕐᖕᓇᖅᑐᒃᑯᑦ. 
4ᐅᕕᒃᑲᒧᑦ ᐅᖃᖅᐳᖅ ᓱᒋᐅᑎᖏᓐᓂᒃ ᐊᒃᔭᖅᓯᔨᒧᑦ, “ᓴᕕᒡᔪᐊᑦ ᑎᒍᓗᒍ ᑐᖁᓚᐅᓐᖓ, ᒎᑎᖃᖏᑦᑐᑦ ᐱᓕᔅᑍᓂᒥᐅᑦ ᑐᖁᑦᓯᖁᓇᒋᑦ ᐅᕙᓐᓂᒃ ᐱᔪᕆᑦᔪᑕᐅᖁᓇᖓᓗ.” ᐅᕕᒃᑲᖅᓕ ᑍᒤᓕᐅᕈᒪᓚᐅᓐᖏᓚᖅ ᑲᑉᐱᐊᓱᓗᐊᓚᐅᕋᒥ. ᑍᒤᒻᒪᑦ ᓴᐅᓕᐅᑉ ᓴᕕᒡᔪᐊᓂ ᓇᑉᐸᖅᓗᓂᐅᒃ ᒪᓂᖅᑲᒧᑦ ᐃᒻᒥᓂᒃ ᐅᕐᕈᕕᒋᕚ ᑲᐱᓪᓗᓂ. 
5ᐅᕕᒃᑲᐅᓪᓕ ᓴᐅᓕ ᑕᑯᒐᒥᐅᒃ ᑐᖁᔪᖅ, ᐃᒻᒥᓂᒃᑕᐅᖅ ᓴᕕᒡᔪᐊᒥᓂᒃ ᖃᓚᓯᓪᓗᓂ ᑐᖁᓚᐅᕆᕗᖅ, ᓴᐅᓕ ᑐᖁᖃᑎᒋᓪᓗᒍ. 
6ᑍᒫᒃ ᑕᕝᕙ ᓴᐅᓕᒃᑯᑦ ᐃᕐᖕᓂᖏᓪᓗ ᐱᖓᓱᑦ ᑐᖁᓚᐅᖅᐳᑦ; ᓴᐅᓕᐅᓪᓗ ᐱᖃᑎᒋᔭᓕᒫᖏᑦ ᑐᖁᓚᐅᖅᐳᑦ ᐅᓪᓗᒥ ᑕᕝᕙᓂᑦᓮᓐᓇᖅ. 
7ᐄᓴᕅᓕᒥᐅᓪᓕ ᔨᓴᕆᐊᑉ ᓇᖅᓴᖓᑕ ᐊᑭᐊᓃᑦᑐᑦ ᔪᐊᕐᑕᓂᐅᑉ ᑰᖓᑕ ᓯᕿᓂᐅᑉ ᓄᐃᕕᐊᑕ ᓇᓛᓃᑦᑐᑦ ᑐᓴᕋᒥᒃ ᐄᓴᕅᓕᒥᐅᑦ ᕿᒫᓂᖏᓐᓂᒃ ᓴᐅᓕᒃᑯᓪᓗ ᐃᕐᖕᓂᕇᑦ ᑐᖁᑕᐅᓂᖏᓐᓂᒃ, ᓄᓇᓕᖕᒥᖕᓂᒃ ᕿᒤᓐᓁᓚᐅᖅᐳᑦ ᕿᒪᒃᓯᓪᓗᑎᒃ; ᐱᓕᔅᑍᓂᒥᐅᓪᓕ ᑕᕝᕗᓐᖓᕋᒥᒃ ᑕᕝᕙᓂ ᓄᓇᑖᓚᐅᖅᐳᑦ.
8ᖃᐅᑎᓪᓗᒍ ᐅᓇᑕᕇᖅᓯᒪᓕᕋᒥᒃ ᐱᓕᔅᑍᓂᒥᐅᑦ ᐱᑖᕆᐊᖅᑐᓚᐅᖅᐳᑦ ᑐᖁᖓᔪᓂᑦ ᓴᐅᓕᐅᓪᓗ ᐃᕐᖕᓂᖏᑕᓗ ᑎᒥᖏᑦ ᑕᑯᒐᒥᑦᔪᒃ ᓇᓚᔪᑦ ᒪᓂᖅᑲᒥ ᖃᖅᑲᒥ ᒋᐅᓪᐳᐊᒥ. 
9ᓴᐅᓕ ᓂᐊᖁᐃᓚᐅᖅᐹᑦ ᓴᐴᓗᑕᖏᓪᓗ ᐲᔭᖅᓗᒋᑦ, ᐅᖃᕆᐊᖅᑐᖅᑎᑦᓯᓚᐅᖅᐳᓪᓗ ᐱᓕᔅᑍᓂᒥᐅᓕᒫᓄᑦ ᐃᓄᖁᑎᒥᖕᓄᑦ ᒎᑎᓐᖑᐊᒥᖕᓄᓪᓗ. 
10ᐅᓇᑕᐅᑎᖏᓪᓗ ᐃᓕᓚᐅᖅᐰᑦ ᑐᒃᓯᐊᖅᕕᖁᑎᒥᖕᓄᑦ ᒎᑎᓐᖑᐊᒧᑦ ᐋᔅᑕᕉᑎᒧᑦ, ᑎᒥᖓᓗ ᐊᑭᓐᓇᒧᑦ ᑭᑭᐊᒃᑕᐅᓚᐅᖅᐳᖅ ᐃᒡᓗᒐᓴᒧᑦ ᐱᑦ-ᓵᓂᒧᑦ.
11ᐃᓄᐃᓪᓕ ᔭᐲᓯ-ᒋᓖᑎᒥᐅᑦ ᑐᓴᕋᒥᒃ ᐱᓕᔅᑍᓂᒥᐅᑦ ᐱᓂᐊᕐᖕᓂᖏᓐᓂᒃ ᓴᐅᓕᒧᑦ, 
12ᓯᕘᕋᖏᓐᓂᖅᐹᑦ ᐊᖑᑏᑦ ᐅᓐᓄᐊᓕᒫᖅ ᐱᓱᓚᐅᖅᐳᑦ ᐱᑦ-ᓵᓂᒧᑦ, ᓴᐅᓕᐅᓪᓗ ᐃᕐᖕᓂᖏᑕᓗ ᑎᒥᖏᑦ ᑎᒍᓚᐅᖅᐰᑦ, ᐅᑎᖅᑎᓪᓗᒋᓪᓗ ᔭᐲᓯᒧᑦ, ᑕᕝᕙᓂᓗ ᑎᒥᖏᑦ ᐃᑯᐊᓪᓚᓚᐅᖅᐰᑦ. 
13ᓴᐅᓂᖏᓪᓗ ᐃᓗᕕᓚᐅᖅᐰᑦ ᑕᒪᕆᔅᑭ ᓇᐹᖅᑑᑉ ᐊᑖᓄᑦ ᓄᓇᓕᖕᓂ ᔭᐲᓯᒥ, ᓂᕆᑦᑍᓕᓕᓚᐅᖅᐳᓪᓗ ᐅᓪᓗᓂᒃ 7-ᓂᒃ.
