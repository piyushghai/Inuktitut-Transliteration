1ᐊᑕᓂᐅᑉ ᒨᓯᓯ ᐅᖃᐅᑎᕚ, 
2“ᐄᓴᕅᓕᒥᐅᑦ ᐅᖃᐅᑎᒃᑭᑦ, ᐃᓄᒃ ᐊᖏᕈᑎᒋᔭᒥᓂᒃ ᑐᓂᕐᕈᓯᖅᐸᑦ ᐊᑕᓂᕐᖕᒧᑦ ᐃᓄᒃ ᑐᓂᔭᐅᓯᒪᑎᓪᓗᒍ, ᐃᓄᒃ ᐊᑭᓕᖅᑕᐅᔪᖅ ᕿᓚᕈᑦᔮᖅᑕᐅᔭᕆᐊᖃᖅᐳᖅ ᐊᑭᓪᓗᐊᖓᓂᒃ ᑮᓇᐅᔭᓂᒃ ᐊᑭᓕᖅᓗᒍ. 
3ᐊᖑᑦ ᐊᕐᕌᒍᖃᖅᑐᖅ 20-ᒥᑦ 60-ᒧᑦ ᐊᑭᖃᕆᐊᖃᖅᐳᖅ ᑮᓇᐅᔭᓂᒃ 50-ᓂᒃ ᓯᐅᓪᕕᕆᓂᒃ, ᐃᑦᔪᕐᖕᓁᑦᑐᕕᐅᑉ ᑮᓇᐅᔭᖏᑦ ᒪᓕᒡᓗᒋᑦ. 
4ᐊᕐᖕᓇᖅᓕ ᐊᑭᖃᕆᐊᖃᖅᐳᖅ, ᑮᓇᐅᔭᓂᒃ 30-ᓂᒃ ᓯᐅᓪᕕᕆᓂᒃ. 
5ᐃᓅᓱᒃᑐᖅ ᐊᕐᕌᒍᓕᒃ 5-ᒥᑦ 20-ᒧᑦ, ᑮᓇᐅᔭᓂᒃ 20-ᓂᒃ ᓯᐅᓪᕕᕆᓂᒃ, ᑍᒫᓪᓗᐊᖅ ᐊᕐᕌᒍᓕᒃ ᐊᕐᖕᓇᖅ ᐊᑭᖃᕆᐊᖃᖅᐳᖅ 10-ᓂᒃ ᑮᓇᐅᔭᓂᒃ ᓯᐅᓪᕕᕆᓂᒃ. 
6ᐊᖑᑦ ᑕᖅᑭᓕᒃ ᐊᑕᐅᓯᕐᖕᒥᒃ ᑕᓪᓕᒪᓂᒃ ᐊᕐᕌᒍᓕᒧᑦ ᑎᑭᓪᓗᒍ ᐊᑭᖃᕆᐊᖃᖅᐳᖅ ᑕᓪᓕᒪᓂᒃ ᑮᓇᐅᔭᓂᒃ ᓯᐅᓪᕕᕆᓂᒃ, ᐊᕐᖕᓇᖅ ᑍᒫᓪᓗᐊᖅ ᐊᕐᕌᒍᓕᒃ ᐊᑭᖃᕆᐊᖃᖅᐳᖅ ᑮᓇᐅᔭᓂᒃ ᐱᖓᓱᓂᒃ ᓯᐅᓪᕕᕆᓂᒃ. 
7ᐃᓄᒃ ᐊᕐᕌᒍᖃᖅᐸᑦ 60-ᓂᒃ ᐅᖓᑖᓄᓪᓗ, ᐊᖑᑕᐅᒃᐸᑦ ᐊᑭᖃᕆᐊᖃᖅᐳᖅ ᑮᓇᐅᔭᓂᒃ 15-ᓂᒃ ᓯᐅᓪᕕᕆᓂᒃ, ᐊᕐᖕᓇᐅᒃᐸᓪᓕ ᑍᒫᓪᓗᐊᖅ ᐊᕐᕌᒍᓕᒃ ᐊᑭᖃᕆᐊᖃᖅᐳᖅ ᑮᓇᐅᔭᓂᒃ 10-ᓂᒃ ᓯᐅᓪᕕᕆᓂᒃ.
8ᓇᓪᓕᐊᑦ ᐊᖏᕈᑎᖃᕋᓱᐊᖅᑐᖅ ᐊᔪᖅᓴᓗᐊᖅᐸᑦ, ᐃᓅᓪᓗ ᐊᑭᒋᔭᕆᐊᖃᖅᑕᖓᓂᒃ ᐊᑭᓖᔪᓐᓇᕋᓂ, ᐃᓄᒃ ᐊᑭᓕᕈᒪᔭᓂ ᑐᓂᕐᕈᓯᖅᑎᑦᓯᔨᒧᑦ ᐱᑎᑕᒃᓴᕆᕚ, ᑐᓂᕐᕈᓯᖅᑎᑦᓯᔨ ᐊᑭᖓᓂᒃ ᐋᖅᑭᒃᓯᒐᔭᕐᖕᒪᑦ ᑖᑦᓱᒪ ᐊᑭᓕᕈᓐᓇᖅᑕᖓᓂᒃ.
9ᐃᓅᑉ ᐊᖏᕈᑎᒋᔭᖓ ᓂᖅᔪᑎᐅᒃᐸᑦ, ᑐᓂᕐᕈᑎᒃᓴᐅᓗᓂ ᓈᒻᒪᑦᓯᐊᖅᓗᓂ ᐊᑕᓂᕐᖕᒧᑦ, ᑍᒤᑦᑐᖅ ᐃᑦᔪᕐᖕᓁᓕᕗᖅ ᐊᑕᓂᕐᖕᒧᑦ. 
10ᑕᕝᕙ ᑕᐅᖅᓰᑎᑦᓴᕆᐊᖃᕈᓐᓃᖅᐹ ᐊᓯᐊᓂᒡᓘᓐᓃᑦ ᑭᖑᕝᕕᕆᐊᖃᕐᖕᓇᒍ ᐱᐅᓂᖅᓴᒥᒃ ᐱᐅᖏᓐᓂᖅᓴᒥᒡᓘᓐᓂᑦ ᐱᖔᕈᒪᓗᓂ, ᑕᐅᖅᓰᑦᔪᑎᒋᒍᓂᐅᒃ ᓂᖅᔪᑎᒧᑦ ᐊᓯᐊᓄᑦ ᓂᖅᔪᑏᒃ ᑕᕝᕙ ᑕᒪᖏᒃ ᐃᑦᔪᕐᖕᓁᓕᕘᒃ. 
11ᐊᖏᕈᑎᒋᔭᐅᔪᖅ ᐆᒪᔪᖅ ᑐᓂᕐᕈᑎᒋᔭᐅᓂᕐᖕᒧᑦ ᓴᓗᒤᑦᑑᒃᐸᑦ, ᐊᑕᓂᕐᖕᒧᓪᓗ ᑐᓂᕐᕈᑕᐅᓇᓱᐊᖅᓗᓂ ᐃᓚᓕᐅᖅᑕᐅᒐᔭᖏᑉᐸᑦ, ᓂᖅᔪᑎ ᐋᑕᐅᔭᕆᐊᖃᖅᐳᖅ ᑐᓂᕐᕈᓯᖅᑎᑦᓯᔨᒧᑦ, 
12ᑐᓂᕐᕈᓯᖅᑎᑦᓯᔨᐅᑉ ᖃᐅᔨᓴᖅᓗᓂᐅᒃ ᐅᖃᕆᐊᖃᖅᐳᖅ ᑐᓂᕐᕈᑎᒋᔭᐅᔪᓐᓇᕐᖕᒪᖔᑦ ᑐᓂᕐᕈᑎᒃᓴᐅᖏᒻᒪᖔᓪᓘᓐᓃᑦ, ᑐᓂᕐᕈᓯᖅᑎᑦᓯᔨ ᖃᓄᖅ ᐅᖃᖅᐸᑦ ᑕᕝᕙ ᑍᒤᑦᓴᕆᐊᖃᖅᐳᖅ. 
13ᓂᖅᔪᑎᐅᑉ ᐃᓄᐊ ᐅᑎᖅᑎᑦᓯᔪᒪᒃᐸᑦ ᑖᑦᓱᒥᖓ, ᐊᑭᓖᔭᕆᐊᖃᖅᐳᖅ ᐊᑭᖓᑕ 20-ᐳᓴᖓᓂᒃ.
14ᓇᓪᓕᐊᑦ ᐃᒡᓗᒥᓂᒃ ᑐᓂᓯᔪᒪᒃᐸᑦ ᐊᑕᓂᕐᖕᒧᑦ, ᑐᓂᕐᕈᓯᖅᑎᑦᓯᔨ ᖃᐅᔨᓴᕆᐊᖃᖅᐳᖅ ᐃᒡᓗ ᐱᐅᖕᒪᖔᑦ ᐱᐅᖏᒻᒪᖔᓪᓘᓐᓃᑦ, ᑐᓂᕐᕈᓯᖅᑎᑦᓯᔨ ᑕᕝᕙ ᐊᑭᖓᓂᒃ ᐋᖅᑭᒃᓯᔭᕆᐊᖃᕋᔭᖅᐳᖅ, ᐊᑭᖃᖅᑎᑕᖓᑐᓪᓗ ᑍᒤᓕᖅᓗᓂ. 
15ᓇᓪᓕᐊᓪᓕ ᐃᒡᓗᒥᓂᒃ ᑐᓂᕐᕈᑎᖃᓚᐅᖅᓗᓂ, ᐅᑎᖅᑎᑦᓯᔪᒪᒃᐸᑦ 20-ᐳᓴᖓᓂᒃ ᐊᑭᓕᒃᑲᓐᓂᖅᓗᓂᐅᒃ ᐅᑎᖅᑎᑦᓱᓐᓇᖅᐹ ᓇᖕᒥᓂᕆᓕᕐᖕᒥᓗᓂᐅᒃ.
16ᐃᓄᒃ ᓄᓇᖁᑎᒥ ᐃᓚᖓᓂᒃ ᑐᓂᕐᕈᑎᖃᖅᐸᑦ ᐊᑕᓂᕐᖕᒧᑦ, ᐊᑭᖓ ᐋᖅᑭᒃᑕᐅᔭᕆᐊᖃᖅᐳᖅ ᖃᓄᖅ ᐊᖏᑎᒋᔪᓂᒃ ᐱᕈᖅᓰᕕᐅᔪᓐᓇᕐᖕᒪᖔᑦ, ᖁᓕᓂᒃ ᑮᓇᐅᔭᓂᒃ ᓯᐅᓪᕕᕆᓂᒃ 20-ᑭᓗᒍᕌᒻᒥᒃ ᐅᖁᒤᓐᓂᓕᒃ ᓂᐊᖂᔭᒃᓴᖅ ᒪᓕᒡᓗᒍ. 
17ᓄᓇᖁᑎᒋᔭᐅᔪᖅ ᑐᓂᕐᕈᑎᒋᔭᐅᒃᐸᑦ ᐊᕐᕌᒍ ᓴᑐᖅᓯᕕᒃ ᓇᓪᓕᐅᑎᓚᐅᖅᑎᓪᓗᒍ, ᐊᑭᒋᓚᐅᖅᑕᖓ ᑍᒫᒃ ᓱᓕ ᓱᖁᓯᕋᔭᓐᖏᓚᖅ. 
18ᓄᓇ ᑐᓂᕐᕈᑎᒋᔭᐅᒃᐸᑦ ᐊᕐᕌᒎᑉ ᓴᑐᖅᓯᕕᐅᑉ ᑭᖑᓂᖓᓂ, ᑐᓂᕐᕈᓯᖅᑎᑦᓯᔨᐅᑉ ᐊᑭᖓ ᐋᖅᑭᖅᑳᕋᔭᖅᐹ ᐊᕐᕌᒍᑦ ᐅᓄᕐᖕᓂᖏᑦ ᓴᑐᖅᓯᕕᖕᒧᑦ ᑎᑭᓪᓗᒋᑦ, ᐊᕐᕌᒍᑦ ᑖᒃᑯᐊ ᒪᓕᒡᓗᒋᑦ ᐊᑭᖃᓕᕋᔭᖅᐳᖅ. 
19ᑐᓂᕐᕈᓯᖅᑐᕕᓂᐅᓪᓕ ᓄᓇ ᐅᑎᖅᑎᑦᓱᒪᓕᕈᓂᐅᒃ, ᐊᑭᓪᓗᐊᖓᓂᒃ ᐊᒻᒪᓗ 20-ᐳᓴᓐᒥᒃ ᐃᓚᓗᒍ ᓂᐅᕕᐊᕆᒃᑲᓐᓂᕈᓐᓇᖅᐹ ᓇᖕᒥᓂᕆᓕᕐᖕᒥᓗᓂᐅᒡᓗ. 
20ᐱᖃᖅᑐᕕᓂᐅᑉ ᓄᓇ ᐅᑎᖅᑎᖏᑉᐸᒍ, ᐅᕝᕙᓘᓐᓃᑦ ᐊᓯᐊᓄᑦ ᓂᐅᕕᐊᕆᔭᐅᒃᐸᑦ, ᐱᖃᖅᑐᕕᓂᐅᑉ ᓴᑐᕈᓐᓁᓪᓕᒐᔭᖅᐹ. 
21ᓄᓇ ᑍᒫᒃ ᑐᓂᕐᕈᑎᕕᓂᖅ ᓴᑐᖅᑕᐅᓯᒪᖏᑦᑐᖅ ᐊᕐᕌᒍ ᓴᑐᖅᓯᕕᒃ ᓇᓪᓕᐅᑎᒃᐸᑦ, ᓄᓇ ᑖᓐᓇ ᐃᑦᔪᕐᖕᓁᑦᑑᓕᖅᐳᖅ, ᐊᑕᓂᕐᖕᒧᓪᓗ ᑐᕌᓕᖅᓗᓂ; ᑐᓂᕐᕈᓯᖅᑎᑦᓯᔨᓂᑦ ᐱᒋᔭᐅᔭᕆᐊᖃᓕᖅᐳᖅ.
22ᐃᓄᒃ ᓄᓇᒥᒃ ᐱᕈᖅᓰᕕᖕᒥᒃ ᓂᐅᕕᐊᕆᕋᑖᖅᑕᒥᓂᒃ ᑐᓂᕐᕈᓯᖅᐸᑦ ᐊᑕᓂᕐᖕᒧᑦ, ᐃᓚᒋᔭᖏᑕ ᓄᓇᖁᑎᖓᑕ ᐊᓯᐊᒍᑦ, 
23ᑐᓂᕐᕈᓯᖅᑎᑦᓯᔨᐅᑉ ᐊᑭᖓ ᐋᖅᑭᒋᐊᖃᖅᐹ ᐊᕐᕌᒍ ᓴᑐᖅᓯᕕᒃ ᑎᑭᓪᓗᒍ, ᐃᓄᒃ ᑖᓐᓇ ᐊᑭᓖᔭᕆᐊᖃᖅᐳᖅ ᐅᓪᓗᒥ ᑕᕝᕙᓂ ᓄᓇᐅᑉ ᐊᑭᓪᓗᐊᖓᓂᒃ, ᑮᓇᐅᔭᓪᓗ ᐊᑕᓂᐅᑉ ᐱᖁᑎᒋᕔᑦ. 
24ᐊᕐᕌᒍ ᓴᑐᖅᓯᕕᒃ ᓇᓪᓕᐅᑎᒃᐸᑦ, ᓄᓇ ᐱᕈᖅᓰᕕᒃ ᐅᑎᖅᑎᑕᐅᔭᕆᐊᖃᓕᖅᐳᖅ ᐱᖃᖅᑳᖅᑐᕕᓂᕐᖕᒧᑦ, ᑭᖑᕚᖓᓄᓪᓘᓐᓂᑦ.
25ᑮᓇᐅᔧᑦ ᒪᓕᒋᐊᖃᖅᐳᑦ ᐃᑦᔪᕐᖕᓁᑦᑐᕕᐅᑉ ᑮᓇᐅᔭᖓ ᒪᓕᒡᓗᒍ.
26ᓂᖅᔪᑎᐅᑉ ᕿᑐᕐᖓᖅᑖᕆᐅᕈᑎᖓ, ᐃᑦᔪᕐᖕᓁᓕᑎᑕᐅᔪᓐᓇᓐᖏᓚᖅ, ᕿᑐᕐᖓᖅᑖᕐᖓᐅᑎᑦ ᐊᑕᓂᐅᑉ ᐱᒋᔭᕇᕐᖕᒪᒍ, ᐃᒻᒧᒃᓯᐅᒐᖅᓘᓐᓃᑦ ᓰᐱᐅᒃᐸᓪᓘᓐᓃᑦ. 
27ᓂᖅᔪᑎ ᓴᓗᒤᑦᑑᒃᐸᑦ ᐃᓄᐊᑕ ᐅᑎᖅᑎᑦᓱᓐᓇᖅᐹ ᐊᑭᒋᖁᔭᐅᓯᒪᔪᒥᒃ ᐊᑭᖃᖅᓗᓂ ᐃᓚᓗᒍᓗ 20-ᐳᓴᓐᒥᒃ, ᐃᓄᐊᑕ ᐅᑎᖅᑎᑦᓱᒪᖏᑉᐸᒍ, ᓂᐅᕕᐊᖑᔪᓐᓇᖅᐳᖅ ᐊᑭᒋᖁᔭᐅᓯᒪᔪᒥᒃ ᐊᑭᖃᖅᓗᓂ.
28ᐃᓄᒃ ᐱᖁᑎᒥᓂᒃ ᑐᓂᕐᕈᑎᖃᖅᐸ ᐊᑕᓂᕐᖕᒧᑦ, ᐃᓄᖕᒥᒡᓘᓐᓃᑦ ᓂᖅᔪᑎᒥᒡᓘᓐᓃᑦ, ᓄᓇᒥᒡᓘᓐᓃᑦ, ᑕᒪᒃᑯᐊ ᓂᐅᕕᐊᖑᔪᓐᓇᓐᖏᓚᑦ ᐅᑎᖅᑎᑕᐅᔪᓐᓇᕋᑎᒡᓗ, ᑍᒤᑦᑐᑦ ᐃᑦᔪᕐᖕᓁᑦᑑᓕᖃᑦᑕᕐᖕᒪᑕ ᐊᑕᓂᐅᑉ ᐱᒋᓕᕐᖕᒪᒋᑦ. 
29ᐃᓄᒃ ᐊᑕᓂᕐᖕᒧᑦ ᓱᓕᑦᓯᐊᖅᓗᓂ ᑐᓂᕐᕈᑎᒋᔭᐅᔪᖅ ᐅᑎᖅᑎᑕᐅᔪᓐᓇᓐᖏᓚᖅ, ᑖᓐᓇ ᑐᖁᑕᐅᔭᕆᐊᖃᖅᐳᖅ.
30ᓱᓇᑐᐃᓐᓁᑦ ᓄᓇᒥᑦ ᐱᕈᖅᑐᑦ, ᓂᐊᖂᔭᒃᓮᑦ ᓱᓇᑐᐃᓐᓁᑦ, ᐸᐅᕐᖎᓪᓗ ᓇᐹᖅᑐᓂᑦ ᐱᔪᑦ ᑕᓪᓕᒪᐅᔪᖏᑦ ᐊᑕᓂᐅᑉ ᐱᒋᕔᑦ, ᑕᒪᒃᑯᐊ ᐃᑦᔪᕐᖕᓁᑦᑑᕘᑦ ᐊᑕᓂᕐᖕᒧᑦ. 
31ᐃᓄᒃ ᑕᓪᓕᒪᐅᔪᐃᕈᑎᒥᓂᒃ ᐅᑎᖅᑎᑦᓯᔪᒪᒃᐸᑦ ᐊᑭᒋᖁᔭᐅᓯᒪᔪᖅ ᒪᓕᒡᓗᒍ ᐊᑭᖃᕆᐊᖃᖅᐳᑦ ᐃᓚᒃᑲᓐᓂᖅᓗᒍᓗ 20-ᐳᓴᓐᖓᓂᒃ. 
32ᓂᖅᔪᑎᑦ ᐆᒪᔪᑎᖁᑎᒋᔭᐅᔪᑦ ᓱᓇᑐᐃᓐᓇᐅᒃᐸᑕ ᑕᓪᓕᒪᐅᔪᖏᑦ ᐊᑕᓂᐅᑉ ᐱᒋᕔᑦ. ᓂᖅᔪᑎᑦ ᓈᓴᖅᑕᐅᒃᐸᑕ ᖁᓕᐅᓕᕌᖓᑕ ᐊᑕᐅᓯᖅ ᐃᑦᔪᕐᖕᓁᑦᑑᓪᓗᓂ ᐊᑕᓂᐅᑉ ᐱᒋᕚ. 
33ᓂᖅᔪᑎᖁᑎᖃᖅᑐᖅ ᐱᐅᓂᖅᓴᒥᒃ ᐱᐅᖏᓐᓂᖅᓴᒥᒡᓘᓐᓃᑦ ᓂᕈᐊᖅᑐᒃᓴᐅᓐᖏᓚᖅ ᐊᑕᓂᕐᖕᒧᑦ ᑐᓂᕐᕈᑎᒃᓴᒥᒃ ᑕᐅᖅᓯᐅᑦᔨᒃᐸᓪᓕ, ᑕᒪᖏᒃ ᓂᖅᔪᑏᒃ ᐃᑦᔪᕐᖕᓁᑦᑑᓕᖅᐴᒃ ᐅᑎᖅᑎᑕᐅᔭᕆᐊᖃᕈᓐᓁᖅᓗᑎᒡᓗ.
34ᑕᒪᒃᑯᐊ ᑕᕝᕙ ᐱᖁᔧᑦ ᐊᑕᓂᐅᑉ ᒨᓯᓯᒧᑦ ᑐᓂᓚᐅᖅᑕᖏᑦ ᖃᖅᑲᒥ ᓮᓁᒥ ᐄᓴᕅᓕᓄᑦ ᐃᓕᖓᖁᓪᓗᒋᑦ.”
