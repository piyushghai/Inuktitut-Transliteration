1ᐃᒫᒃ ᐊᑕᓂᖅ ᐅᖃᖅᐳᖅ, “ᓂᐅᕕᕆᐊᕆᑦ ᒪᕐᕋᐅᔭᓕᐅᖅᑎᒥᑦ ᒪᕐᕋᐅᔭᕐᖕᒥᒃ, ᐱᖃᑎᖃᖅᓗᑎᑦ ᐊᖓᔪᖅᑳᓂᒃ ᑐᓂᕐᕈᓯᖅᑎᑦᓯᔨᓂᒡᓗ ᐊᖓᔪᒃᓕᓂᒃ. 
2ᐱᓐ ᕼᐃᓇᐅᑉ ᓇᖅᓴᖓᓄᐊᕐᖕᓂᐊᖅᐳᑎᑦ ᐃᑎᖅᑕᖅᕕᒃᑯᑦ ᐹᑦᓴᑎᒥᒃ ᐊᑎᖃᖅᑐᒃᑯᑦ ᐊᓂᓗᓯ, ᑍᑲᓂᓗ ᐅᖃᐅᓯᕆᖁᔭᒃᑲ ᐅᖃᐅᓯᕆᓗᒋᑦ. 
3ᐅᖃᖅᓗᑎᑦ, ‘ᐊᑕᓂᐅᑉ ᐅᖃᐅᓯᖏᑦ ᑐᓴᖅᓯᐅᒃ, ᔫᑕᒧᑦ ᐊᖓᔪᖅᑳᖅᔪᐊᖑᔪᓯ ᔪᕉᓴᓚᒥᐅᑕᐅᔪᓯᓗ, ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᑕᑯᒋᑦ, ᐊᓯᕈᖅᑕᐅᓇᖅᑐᒥᒃ ᑎᑭᑎᑦᓯᓂᐊᖅᐳᖓ ᑕᒪᐅᖓ, ᑐᓴᖅᑐᓪᓗ ᖁᐊᖅᓵᖓᓂᐊᖅᐳᑦ. 
4ᐅᕙᓐᓂᒃ ᕿᒤᓚᐅᕐᖕᒪᑕ, ᐊᓯᖏᑕᓗ ᒎᑎᒋᔭᖏᓐᓄᑦ ᓄᓇᑎᒃ ᐃᓂᑖᖑᑎᓪᓗᒍ ᓇᕐᕈᓇᖅᓯᑎᑉᐹᑦ, ᐆᑕᒃᓴᓂᒡᓗ ᑐᓂᕐᕈᓯᖅᕕᒋᕙᒃᓗᒋᑦ, ᓯᕗᓕᕕᓂᖏᑕᓘᓐᓃᑦ ᖃᐅᔨᒪᓚᐅᖅᓯᒪᓐᖏᑕᖏᓐᓂᒃ, ᔫᑕᐅᓪᓘᓐᓃᑦ ᐊᖓᔪᖅᑳᖅᔪᐊᖏᑕ ᖃᐅᔨᒪᓚᐅᖅᓯᒪᖏᒻᒥᔭᖏᑦ; ᑕᕝᕙᓂᓗ ᑐᖁᕅᕙᒃᓗᑎᒃ ᐸᓯᔭᒃᓴᐅᖏᑦᑐᓂᒃ. 
5ᐳᖅᑐᔪᓂᒃ ᑐᓂᕐᕈᓯᖅᕕᓕᐅᖅᓯᒪᕗᑦ ᐰᓕᒧᑦ ᕿᑐᕐᖓᒥᖕᓂᒡᓗ ᐃᑯᐊᓚᔪᒧᑦ ᑐᓂᕐᕈᓯᐅᑎᓪᓗᒋᑦ ᐰᓕᒧᑦ ᑐᒃᓯᐊᕈᑎᒋᖃᑦᑕᖅᐰᑦ, ᑍᒤᓕᐅᖁᓪᓗᒋᑦ ᐅᖃᓚᐅᖅᓯᒪᓐᖏᓚᖓ ᐱᖁᔭᓕᐅᓚᐅᖅᓯᒪᓐᖏᓚᖓᓘᓐᓃᑦ, ᑍᒤᑦᑐᒥᒃ ᐃᓱᒪᓚᐅᖅᓯᒪᖏᓐᓇᒪ. 
6ᑍᒤᒻᒪᑦ ᑕᑯᒋᑦ, ᐅᓪᓗᐃᑦ ᑎᑭᓕᖅᐳᑦ, ᐊᑕᓂᖅ ᐅᖃᖅᐳᖅ, ᑕᒪᓐᓇ ᓄᓇ ᐊᑎᖃᖅᑎᑕᐅᔪᓐᓃᖅᕕᒃᓴᖓ ᑐᐱᑎᒥᒃ, ᐅᕝᕙᓘᓐᓃᑦ ᐱᓐ ᕼᐃᓇᒥᐅᑦ ᓇᖅᓴᖓᓂᒃ, ᑍᔭᐅᓕᕈᒫᖅᐳᖅᓕ ᓇᖅᓴᒥᒃ ᑐᖁᕅᕕᖕᒥᒃ. 
7ᔫᑕᒥᐅᓄᑦ ᔪᕉᓴᓚᒥᐅᓄᓪᓗ ᓯᕗᓂᒃᓴᓕᐊᕆᓯᒪᔭᒃᑲ ᐊᑐᕈᓐᓃᖅᑎᓐᓂᐊᖅᐸᒃᑲ, ᑐᖁᕋᖅᑕᐅᑎᓪᓗᒋᓪᓗ ᐅᓇᑕᖅᑐᓂ ᐊᑭᕋᖏᓐᓄᑦ, ᑖᒃᑯᓂᖓ ᑐᖁᕅᔪᒪᔪᓂᒃ, ᑎᒥᕕᓂᖏᓪᓗ ᓂᕆᔭᒃᓴᐅᖁᓪᓗᒋᑦ ᑎᖕᒥᐊᓄᑦ ᐆᒪᔪᓄᓪᓗ. 
8ᑖᒃᑯᐊ ᐃᒡᓗᒐᓴᒡᔪᐊᑦ ᓱᕋᒃᑕᐅᑎᓐᓂᐊᖅᐸᒃᑲ ᓇᕐᕈᒋᔭᒃᓴᓐᖑᖅᑎᓪᓗᒋᓪᓗ; ᐊᖅᑯᓵᖅᑐᓪᓗ ᑲᒪᓂᐊᖅᓗᑎᒃ ᓱᕋᒃᑎᖅᓯᒪᓂᖓᓂᒃ ᖁᐊᖅᓵᖓᔪᒫᖅᐳᑦ. 
9ᕿᑐᕐᖓᒥᖕᓂᒡᓗ ᓂᕿᖃᓕᕈᒫᖅᐳᑦ, ᐃᒻᒥᖕᓄᓪᓗ ᓂᕆᖃᑦᑕᐅᑎᓕᖅᑎᓪᓗᒋᑦ ᐊᑭᕋᒥᖕᓄᑦ ᐃᓗᔭᐅᓯᒪᓗᑎᒃ ᓴᐱᔭᐅᓯᒪᓂᕐᖕᒥᖕᓄᑦ, ᐊᑭᕋᕐᖕᒥᖕᓂᑦ ᑐᖁᑦᓯᔪᒪᔪᓂᑦ ᑍᒤᑎᑕᐅᓗᑎᒃ.’
10ᑕᕝᕙ ᒪᕐᕋᐅᔭᖅ ᓯᖁᒥᑕᒃᓴᕆᕙᑦ ᐃᓕᖕᓂᒃ ᒪᓕᒃᓯᒪᔪᑦ ᑕᑯᓐᓇᖅᑎᓪᓗᒋᑦ. 
11ᐅᖃᐅᑎᓗᒋᓪᓗ, ‘ᐃᒫᒃ ᑕᕝᕙ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ: ᑍᒫᒃ ᑕᕝᕙ ᐃᓅᖃᑎᒌᒡᔪᐊᑦ ᐃᒡᓗᒐᓴᒡᔪᐊᓪᓗ ᓯᖁᒥᑦᓱᒫᖅᐸᒃᑲ ᑖᑦᓱᑐᓇᖅ ᒪᕐᕋᐅᔭᖅᑎᑐᑦ ᓯᖁᒥᑕᐅᔪᑎᑐᑦ ᐋᖅᑭᒃᓱᒐᒃᓴᐅᔪᓐᓃᖅᓗᑎᒡᓗ ᑍᒤᑦᓱᒫᖅᐳᑦ. ᑐᐱᑎᒥ ᐃᓗᕕᖅᓯᔪᒫᖅᐳᑦ ᐊᓯᐊᓂ ᐃᓗᕕᖅᓯᕕᒃᓴᖃᕈᓐᓃᕈᒫᕐᖕᒪᑦ. 
12ᐃᒫᒃ ᐱᓇᓱᐊᕐᖕᓂᐊᖅᐳᖓ ᐅᕙᓂ ᓄᓇᖃᖅᑐᓄᑦ, ᐊᑕᓂᖅ ᐅᖃᖅᐳᖅ, ᑖᒃᑯᐊ ᐃᒡᓗᒐᓴᒡᔪᐊᑦ ᑐᐱᑎᒥᐅᑎᑑᓕᕈᒪᖅᐳᑦ. 
13ᐃᒡᓗᐃᑦ ᔪᕉᓴᓚᒦᑦᑐᑦ, ᐊᖓᔪᖅᑳᖅᔪᐊᓪᓗ ᐃᒡᓗᖏᑦ ᔫᑕᒦᑦᑐᑦ ᓇᕐᕈᓇᖅᓯᔪᒫᖅᐳᑦ ᑐᐱᑎᒥᐅᑎᑐᑦ, ᐃᒡᓗᓕᒫᑦ ᖄᖏᓐᓂ ᐃᑯᐊᓚᑦᓯᕕᐅᖃᑦᑕᖅᑐᑦ ᑐᓂᕐᕈᓯᖅᑐᓄᑦ, ᖁᑦᓯᒃᑐᒦᑦᑐᓄᑦ ᐃᒥᒐᒃᓴᓂᒡᓗ ᑐᓂᕐᕈᑕᐅᕙᒃᑐᑦ ᒎᑎᓐᖑᐊᓄᑦ ᓇᕐᕈᓇᖅᓯᑎᑕᐅᔪᒫᖅᐳᑦ ᑐᐱᑎᒥᐅᑎᑐᑦ.’”
14ᔨᕆᒤᐊ ᑐᐱᑎᒥᓐᖔᖅᓗᓂ ᐅᑎᓕᕆᕗᖅ, ᐊᑕᓂᐅᑉ ᐅᖃᖁᔭᖓᓂᒃ ᐅᖃᓪᓚᓚᐅᖅᓗᓂ, ᐊᒻᒪ ᐊᑕᓂᐅᑉ ᐃᒡᓗᖓᓂ ᐃᓄᖕᓄᑦ ᐅᖃᓪᓚᓕᕆᕗᖅ: 
15“ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ, ᐄᓴᕅᓕᒥᐅᑦ ᒎᑎᖓ ᐅᖃᖅᐳᖅ, ᑕᑯᒋᑦ, ᐃᒡᓗᒐᓴᒡᔪᐊᓄᑦ ᓄᓇᓕᖕᓄᓪᓗ ᑎᑭᑎᑦᓯᓂᐊᖅᐳᖓ ᑲᑉᐱᐊᓇᖅᑐᓂᒃ ᑎᑭᓐᓂᐊᕐᖕᓂᕋᖅᓯᒪᔭᓕᒫᓐᓂᒃ ᐃᓕᑦᓯᓐᓄᑦ, ᓯᑎᔫᓚᐅᕐᖕᒪᑕ, ᑐᓴᕈᒪᓇᑎᒡᓗ ᐅᖃᐅᓯᓐᓂᒃ.”
