1ᑍᑦᓱᒪᓂ ᐊᖓᔪᖅᑳᖅᔪᐊᖅ ᐃᕉᑕᓯ ᐅᒃᐱᖅᑑᖃᑎᒌᓄᑦ ᓂᑲᒍᓱᒐᓂ ᐊᑭᕋᖅᑐᓕᓚᐅᖅᐳᖅ. 
2ᔧᒥᓯᓗ ᑐᖁᑕᐅᑎᑉᐹ ᓴᕕᒡᔪᐊᒧᑦ, ᔪᐊᓇᓯᐅᑉ ᐊᖓᔪᐊ; 
3ᑐᑭᓯᒐᒥᓗ ᑕᒪᓐᓇ ᔫᑎᓄᑦ ᐊᑲᐅᒋᔭᐅᖕᒪᑦ, ᐲᑦᑐᕉᓯ ᑎᒍᔭᐅᑎᒃᑭᕚ. ᐳᕙᓪᓚᖅᓴᐅᑎᖃᖏᑦᑐᓂᒃ ᓂᐊᖂᔭᓂᒃ ᓇᓪᓕᐅᓐᓂᖅᓯᐅᖅᕕᒃ ᓇᓪᓕᐅᑎᓯᒪᑎᓪᓗᒍ. 
4ᑎᒍᒐᒥᐅᒡᓗ, ᑎᒍᔭᐅᓯᒪᕕᖕᒧᐊᖅᑎᑉᐹ, ᑲᒪᒋᔭᐅᑎᓪᓗᒍᓗ ᐅᓇᑕᖅᑐᒃᓴᓄ ᓯᑕᒤᓄᑦ ᐊᕕᒃᑐᖅᓯᒪᔪᓄᑦ ᐊᑐᓂᑦ ᓯᑕᒪᐅᓪᓗᑎᒃ, ᐃᓄᐃᑦ ᓵᖏᓐᓂ ᐃᖅᑲᖅᑐᖅᑕᐅᑎᑦᓱᒪᓪᓗᓂᐅᒃ ᖄᖏᖅᑕᐅᕕᒃ ᐊᓂᒍᖅᐸᑦ. 
5ᑍᒤᒻᒪᑦ ᐲᑦᑐᕉᓯ ᑎᒍᔭᐅᓯᒪᕕᖕᒦᓕᓚᐅᖅᐳᖅ; ᐃᓚᒌᒃᑐᓪᓕ ᐅᒃᐱᖅᑑᖃᑎᒌᑦ ᐃᓗᖏᖅᓱᖅᓗᑎᒃ ᒎᑎᒧᑦ ᑐᒃᓯᐊᕈᑎᒋᓚᐅᖅᐹᑦ.
6ᐃᕉᑕᓯᐅᑉ ᖃᐅᒃᐹᕈᑎᓕᖅᑎᓪᓗᓂᐅᒃ ᐊᓂᑎᑦᓱᒪᓪᓗᓂᐅᒃ ᐅᓐᓄᐊᒃᑯᑦ, ᐲᑦᑐᕉᓯ ᐅᓇᑕᖅᑐᒃᓵᒃ ᒪᕐᕉᒃ ᐊᑯᓐᓂᖓᓂ ᓯᓂᓚᐅᖅᐳᖅ, ᐊᖅᓵᖅᑑᔭᓄᑦ ᐊᑦᑐᖏᖅᓯᒪᓪᓗᓂ ᑖᒃᑯᖕᓅᖓ, ᖃᐅᔨᓴᖅᑏᒡᓗ ᑎᒍᔭᐅᓯᒪᕕᐅᑉ ᐃᑎᖅᕕᖓᑕ ᐊᕙᑎᖏᖕᓃᓪᓗᑎᒃ; 
7ᑕᑯᒋᓪᓗ, ᑕᕝᕔᓐᓇᖅ ᐊᑕᓂᐅᑉ ᐂᖏᓖᖓ ᓴᖅᑭᑉᐳᖅ, ᑎᒍᔭᐅᓯᒪᕕᐅᓪᓗ ᐃᓗᐊ ᖃᐅᒻᒪᒃᑎᐹ; ᐲᑦᑐᕉᓯᓗ ᑐᐃᖓᒍᑦ ᐊᒃᑐᖅᓗᒍ ᑐᐹᖅᐹ ᐅᖃᐅᑎᓪᓗᒍᓗ, “ᑐᐊᕕᖅᓗᑎᑦ ᒪᑭᒋᑦ.” ᐊᖅᓵᖅᑑᔧᓪᓗ ᐊᒡᒐᐅᑎᖏᖕᓂᑦ ᑲᑕᒃᐳᑦ. 
8ᐂᖏᓕᐅᓪᓗ ᐅᖃᐅᑎᕚ, “ᐊᓐᓄᕌᓕᕆᑦ, ᐃᑎᒐᒍᑏᒃᑭᒡᓗ ᐊᑎᓗᒋᒃ.” ᐲᑦᑐᕉᓯᓗ ᑍᒤᓕᐅᖅᐳᖅ. ᐂᖏᓕᓗ ᐅᖃᕆᕗᖅ, “ᐅᓖᑦ ᐊᑎᓗᒍ ᒪᓕᓐᖓ.” 
9ᐲᑦᑐᕉᓯᐅᓪᓗ ᐂᖏᓕ ᐊᓂᓕᖅᑎᓪᓗᒍ ᒪᓕᒃᐹ; ᖃᐅᔨᒪᓐᖏᓚᖅᓗ ᓱᓕᓪᓚᕆᒃᑐᒥᒃ ᐂᖏᓕ ᑍᒤᓕᐅᕐᖕᒪᖔᑦ, ᐃᓱᒪᓚᐅᖅᐳᖅᓕ ᑕᑯᑎᑕᐅᓇᓱᒋᓪᓗᓂ. 
10ᐅᓇᑕᖅᑐᒃᓮᓪᓕ ᖃᐅᔨᓴᖅᑎᐅᔫᒃ ᓯᕗᓪᓕᖅᐹᒃ ᐂᑉᐸᖏᒡᓗ ᖄᖏᕋᒥᒃᑯᒃ, ᐅᒃᑯᐊᖅᔪᐊᕐᖕᒧᑦ ᓴᕕᕋᔭᖕᒧᑦ ᑎᑭᑉᐴᒃ ᐃᑎᖅᑕᖅᕕᖕᒧᑦ ᓯᓚᓪᓕᖅᐹᒦᑦᑐᒧᑦ, ᐃᒻᒥᓂᒡᓗ ᑖᓐᓇ ᐅᒃᑯᐃᖅᐳᖅ, ᐊᓂᒐᒥᒡᓗ ᐊᑐᕆᐊᒃᑯᑦ ᐱᓱᓕᖅᐴᒃ; ᑕᕝᕔᓐᓇᖅᓗ ᐂᖏᓕᐅᑉ ᐲᑦᑐᕉᓯ ᕿᒪᒃᐹ.
11ᐲᑦᑐᕉᓯᓗ ᖃᐅᔨᑦᓯᐊᓕᕋᒥ ᐅᖃᓕᖅᐳᖅ, “ᒫᓐᓇ ᖃᐅᔨᑦᓯᐊᖅᐳᖓ ᐊᑕᓂᐅᑉ ᐂᖏᓕᓂ ᑎᓕᖕᒪᒍ ᓴᐳᑎᓪᓗᖓᓗ ᐃᕉᑕᓯᒥᑦ ᔫᑎᓪᓗ ᐱᓇᓱᐊᕈᒪᔭᖏᓐᓂᑦ.”
12ᐲᑦᑐᕉᓯᐅᓪᓗ ᑕᒪᓐᓇ ᖃᐅᔨᒐᒥᐅᒃ, ᒥᐊᕆᐅᑉ ᐃᒡᓗᖓᓄᐊᖅᐳᖅ, ᔪᐊᓇᓯᐅᑉ ᒫᑯᓯᒥᒃ ᐊᑎᓕᐅᑉ ᐊᓈᓇᖓᓄᑦ, ᑕᕝᕙᓂ ᐅᓄᖅᑐᑦ ᑲᑎᓐᖓᕗᑦ ᑐᒃᓯᐊᖅᓗᑎᒡᓗ. 
13ᐲᑦᑐᕉᓯᓗ ᐅᒃᑯᐊᑉ ᓯᓚᓪᓕᖅᐹᖓᓂ ᑎᒡᓗᒃᑐᕐᖕᒪᑦ, ᐃᓅᓱᒃᑐᖅ ᐊᕐᖕᓇᖅ ᕉᑕᒥᒃ ᐊᑎᓕᒃ ᑕᑯᔭᖅᑐᖅᐳᖅ. 
14ᐲᑦᑐᕉᓯᐅᓪᓗ ᓂᐱᖓ ᐃᓕᑕᕆᒐᒥᐅᒃ, ᖁᕕᐊᓱᖕᓂᕐᖕᒧᑦ ᐅᒃᑯᐃᕈᑎᓇᒍ ᐃᓗᒻᒧᑦ ᐅᓪᓚᒃᓯᕗᖅ, ᐅᖃᐅᑎᓪᓗᒋᓪᓗ, ᐲᑦᑐᕉᓯ ᐅᒃᑯᐊᑉ ᓯᓚᑖᓃᓐᓂᕋᖅᓗᓂᐅᒃ. 
15ᑖᒃᑯᐊᓕ ᕉᑕᒧᑦ ᐅᖃᖅᐳᑦ, “ᓱᓕᖏᑦᓯᐊᖅᑐᑎᑦ.” ᑖᓐᓇᓕ ᓱᓕᓂᕋᖅᐳᖅ. ᑖᒃᑯᐊᓕ ᑭᐅᕗᑦ, “ᐃᓐᓇ ᐲᑦᑐᕉᓯᐅᑉ ᑕᕐᖕᓂᖓ.”
16ᐲᑦᑐᕉᓯᓕ ᓱᓕ ᑎᒡᓗᒃᑐᖃᑦᑍᓐᓇᖅᐳᖅ; ᐅᒃᑯᐃᕋᒥᑦᔪᒡᓗ ᑕᑯᕚᑦ ᑲᒪᓂᐊᖅᓗᑎᒡᓗ. 
17ᐲᑦᑐᕉᓯᐅᓪᓗ ᐃᓵᒡᓗᓂ ᓂᐸᖏᖁᕔᑦ, ᐅᓂᒃᑳᖅᕕᒋᕔᓪᓗ ᖃᓄᖅ ᐊᑕᓂᕐᖕᒧᑦ ᐊᓂᑎᑕᐅᓂᕐᖕᒥᓂᒃ ᑎᒍᔭᐅᓯᒪᕕᖕᒥᑦ. ᐅᖃᐅᑎᕔᓪᓗ, “ᔧᒥᓯ ᑕᒪᑐᒥᖓ ᐅᖃᐅᑎᓂᐊᖅᐸᓯ ᐅᒃᐱᖅᑑᖃᑎᒌᓪᓗ,” ᐊᓂᒐᒥᓗ ᐊᓯᐊᓄᐊᓕᖅᐳᖅ.
18ᖃᐅᑎᓪᓗᒍ ᐅᓇᑕᖅᑐᒃᓮᑦ ᐊᖏᔪᒥᒃ ᐅᐃᒪᔮᓕᖅᐳᑦ, ᐲᑦᑐᕉᓯ ᖃᓄᐃᓕᓐᓂᕐᖕᒪᖔᑦ ᖃᐅᔨᓇᓱᒃᓗᑎᒃ. 
19ᐃᕉᑕᓯᐅᓪᓕ ᕿᓂᖅᑕᐅᑎᓕᖅᐹ ᓇᓂᔭᐅᔪᓐᓇᖏᒻᒪᓪᓕ, ᐅᓇᑕᖅᑐᒃᓮᑦ ᑲᒪᔨᐅᔪᑦ ᐊᐱᖅᓱᖅᑕᐅᑎᓕᖅᐰᑦ ᐊᐱᖅᓱᖅᑕᐅᔭᕇᕐᖕᒪᑕᓗ ᑐᖁᑕᐅᔭᖅᑐᖁᓕᖅᐰᑦ. ᑕᒪᑐᒪᓗ ᑭᖑᓂᖓᒍᑦ ᐃᕉᑕᓯ ᔫᑎᐊᒥᑦ ᓯᓴᕆᐊᒧᐊᖅᐳᖅ ᑍᑲᓃᓕᖅᓗᓂᓗ.
20ᐃᕉᑕᓯᓗ ᓂᓐᖓᒃᓯᒪᓚᐅᖅᐳᖅ ᐃᓄᖕᓄᑦ ᑍᕆᒥᐅᓄᑦ ᓮᑐᓂᒥᐅᓄᓪᓗ; ᑖᒃᑯᐊᓕ ᐃᕉᑕᓯᒥᒃ ᑲᑎᓯᔭᖅᑐᖅᐳᑦ, ᑖᑦᓱᒧᓐᖓᖏᓐᓂᕐᖕᒥᖕᓂᓕ ᐸᓛᓯᑕᔅ ᐃᑲᔪᖅᑎᑖᕆᓇᓱᓚᐅᖅᐹᑦ; ᐊᖓᔪᖅᑳᖅᔪᐊᑉ ᐃᒡᓗᖓᓂᒃ ᑲᒪᔨᐅᔪᖅ, ᐃᕉᑕᓯᒧᐊᕋᒥᒡᓗ ᐃᓅᖃᑎᖃᑦᓯᐊᕈᒪᓪᓗᑎᒃ ᐅᖃᖅᐳᑦ, ᐊᖓᔪᖅᑳᖅᔪᐊᕐᖕᒧᑦ ᑭᓯᐊᓂ ᓄᓇᖁᑎᖓᓂ ᓂᕿᒃᓴᖃᖅᑎᑕᐅᕙᒃᑲᒥᒃ.
21ᐅᓪᓗᒥᓕ ᑲᑎᕕᐅᔪᒪᔪᒥ ᐃᕉᑕᓯᐅᑉ ᐊᖓᔪᖅᑳᖅᔪᐊᖅᓯᐅᑎᓂ ᐊᓐᓄᕌᑦ ᐊᑎᕔᑦ, ᐃᒃᓯᕙᐅᑕᖅᔪᐊᕐᖕᒧᓪᓗ ᐃᖏᓪᓗᓂ, ᑖᒃᑯᓄᖓᓗ ᐅᖃᓪᓚᓕᖅᐳᖅ. 
22ᐃᓄᐃᓪᓗ ᕾᒐᓛᖅᐳᑦ, “ᐅᓇ ᐅᖃᓪᓚᑐᖅ ᐃᓄᑐᐃᓐᓇᐅᓐᖏᓚᖅ ᒎᑎᓕ ᐅᖃᓪᓚᒃᐳᖅ!” 
23ᑕᕝᕔᓐᓇᖅᓗ ᐊᑕᓂᐅᑉ ᐂᖏᓕᖓᑕ ᐊᓇᐅᕚ, ᒎᑎᒥᒃ ᓂᖅᑐᕐᖕᓇᖅᑎᑦᓯᖏᒻᒪᑦ; ᖁᐱᕐᕈᓄᓪᓗ ᓂᕆᔭᐅᓪᓗᓂ ᑐᖁᕗᖅ.
24ᒎᑎᐅᓪᓕ ᐅᖃᐅᓯᖏᑦ ᓯᐊᒻᒪᖅᐸᓪᓕᐊᕗᑦ ᐱᕈᖅᐸᓪᓕᐊᓪᓗᑎᒡᓗ.
25ᐸᕐᓇᐹᓯᒃᑯᒡᓗ ᓴᐅᓗᓯᒃᑯ ᐅᑎᖅᐴᒃ ᔪᕉᓴᓚᒥᑦ ᐱᓇᓱᐊᒐᒃᓴᑎᒃ ᐱᔭᕇᕋᒥᑦᔪᒃ, ᔪᐊᓇᓯ ᒫᑯᓯᒥᒃ ᑍᔭᐅᔪᖅ ᐃᓚᒋᓪᓗᒍ.
