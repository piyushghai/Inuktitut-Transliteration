1ᓲᓗᒨᓂ ᑐᒃᓯᐊᕇᕐᖕᒪᑦ, ᐃᑯᒪ ᐊᖅᑲᖅᐳᖅ ᕿᓚᖕᒥᑦ ᑐᓂᕐᕈᑏᓪᓗ ᐃᑯᐊᓚᑎᑕᒃᓮᑦ ᐃᑯᐊᓪᓚᒃᐰᑦ ᑐᓂᕐᕈᑏᓪᓗ ᑐᖁᑕᒃᓮᑦ, ᐊᑕᓂᐅᓪᓗ ᓂᖅᑐᕐᖕᓇᕐᖕᓂᖓᑕ ᑐᒃᓯᐊᖅᕕᒡᔪᐊᖅ ᑕᑕᑉᐹ. 
2ᑐᓂᕐᕈᓯᖅᑎᑦᓯᔩᓪᓗ ᐃᑎᕈᓐᓁᓪᓕᕗᑦ ᐊᑕᓂᐅᑉ ᐃᒡᓗᖓᓄᑦ, ᐊᑕᓂᐅᑉ ᓂᖅᑐᕐᖕᓇᕐᖕᓂᖓᑕ ᑕᑕᒻᒪᒍ ᐊᑕᓂᐅᑉ ᐃᒡᓗᖓ. 
3ᐄᓴᕅᓕᐅᓪᓗ ᑭᖑᕚᓕᒫᖏᑦ ᑕᑯᒐᒥᒃ ᐃᑯᒪᒥᒃ ᐊᖅᑲᖅᑐᒥᒃ ᐊᑕᓂᐅᓪᓗ ᓂᖅᑐᕐᖕᓇᕐᖕᓂᖓᑕ ᑐᒃᓯᐊᖅᕕᒡᔪᐊᕐᖕᒧᐊᕐᖕᓂᖓᓂᒃ, ᐹᒻᒪᒃᐳᑦ ᑮᓇᑎᑦ ᓄᓇᒧᑦ ᕿᑯᕐᖕᒧᑦ ᐊᒃᑐᖅᓗᒋᑦ, ᑐᒃᓯᐊᖅᐳᑦ ᓂᖅᑐᐃᓪᓗᑎᒃ ᖁᔭᓕᓪᓗᑎᒡᓗ ᐊᑕᓂᕐᖕᒥᒃ ᐅᖃᖅᓗᑎᒃ: “ᑖᓐᓇ ᐱᐅᔫᕗᖅ, ᓇᒡᓕᖕᓂᖓᓗ ᓱᖁᓯᔪᐃᑦᑐᖅ ᕿᓄᐃᑦᑑᕗᖅ ᐃᓱᖃᖏᑦᑐᒧᑦ.” 
4ᑕᕝᕙ ᐊᖓᔪᖅᑳᖅᔪᐊᖅ ᐃᓄᓕᒫᓪᓗ ᑐᓂᕐᕈᓯᖅᐳᑦ ᑐᖁᑕᒃᓴᓂᒃ ᐊᑕᓂᕐᖕᒧᑦ. 
5ᐊᖓᔪᖅᑳᖅᔪᐊᖅ ᓲᓗᒨᓂ ᑐᓂᕐᕈᓯᖅᐳᖅ ᑐᖁᑕᒃᓴᓂᒃ 22,000-ᓂᒃ ᐃᒻᒧᒃᓯᐅᒐᕐᖕᓂᒃ 120,000-ᓂᒡᓗ ᓰᐱᓂᒃ. ᑕᕝᕙ ᐊᖓᔪᖅᑳᖅᔪᐊᑉ ᓲᓗᒨᓂᐅᑉ ᐃᓄᓕᒫᓪᓗ ᒎᑎᐅᑉ ᐃᒡᓗᖓ ᑐᓂᕐᕈᑎᒋᓪᓗᒍ ᐃᑦᔪᕐᖕᓁᑎᑉᐹᑦ.
6ᑕᕝᕙ ᑐᓂᕐᕈᓯᖅᑎᑦᓯᔩᑦ ᐃᓂᒥᓄᐊᖅᐳᑦ ᐱᓇᓱᐊᒐᒃᓴᒥᖕᓄᑦ; ᓕᕔᑏᓪᓗᑦᑕᐅᖅ, ᐊᑕᓂᕐᖕᒧᑦ ᓂᑦᔭᐅᓯᔭᕈᑎᒥᖕᓂᒃ ᓇᒃᓴᖅᓗᑎᒃ ᐊᖓᔪᖅᑳᖅᔪᐊᑉ ᑍᕕᑎᐅᑉ ᐋᖅᑭᓚᐅᖅᑕᖏᑦ ᓂᖅᑐᐃᑦᔪᑎᒃᓴᐅᖁᓪᓗᒋᑦ ᐊᑕᓂᕐᖕᒧᑦ, ᓇᒡᓕᖕᓂᖓ ᓱᖁᓯᔪᐃᑦᑑᖕᒪᑦ ᕿᓄᐃᑦᑑᓪᓗᓂ ᐃᓱᖃᖏᑦᑐᒧᑦ; ᑍᕕᑎ ᑐᓂᕐᕈᓯᓕᑐᐊᕋᒥ ᓂᖅᑐᐃᕙᓚᐅᕐᖕᒪᑦ ᐱᓇᓱᐊᖃᑎᒌᓕᕌᖓᒥᒃ; ᐊᑭᐊᓃᑎᓪᓗᒋᑦ ᑐᓂᕐᕈᓯᖅᑎᑦᓯᔩᑦ ᑎᑦᑐᓚᐅᑎᓄᑦ ᓂᓪᓕᐊᑎᑦᓯᔪᑦ; ᐄᓴᕅᓕᒥᐅᓕᒫᑦ ᓇᖏᖅᑎᓪᓗᒋᑦ.
7ᓲᓗᒨᓂᐅᓪᓗ ᐊᕙᓗᓕᐅᖅᓯᒪᔫᑉ ᕿᑎᐊ ᐃᑦᔪᕐᖕᓁᑎᑉᐹ ᐊᑕᓂᐅᑉ ᐃᒡᓗᖓᑕ ᓯᕗᕌᓃᑦᑐᖅ, ᑕᕝᕙᓂᓗ ᑐᓂᕐᕈᓯᖅᐳᖅ ᐃᑯᐊᓚᑎᑕᒃᓴᓂᒃ ᑐᓐᓄᖏᓪᓗ ᓮᒪᖃᑎᒌᖕᓂᕐᖕᒧᑦ ᑐᓂᕐᕈᑎᒋᕔᑦ, ᑖᓐᓇ ᑐᓂᕐᕈᓯᖅᕕᒃ ᑲᓐᓄᔭ ᓲᓗᒨᓂᐅᑉ ᓴᓇᓚᐅᖅᑕᖓ ᐱᕕᑭᓗᐊᕐᖕᒪᑦ ᑐᓂᕐᕈᑎᒃᓴᓄᑦ ᐃᑯᐊᓪᓚᒋᐊᓕᖕᓄᑦ, ᓂᐊᖂᔭᒃᓴᓄᑦ ᑐᓐᓄᕐᖕᓄᓪᓗ ᑐᓂᕐᕈᑎᓴᓄᑦ.
8ᑍᑦᓱᒪᓂᐅᑎᓪᓗᒍ ᓲᓗᒨᓂ ᓇᓪᓕᐅᓐᓂᖅᓯᐅᖅᑎᑦᓯᓚᐅᖅᐳᖅ ᐅᓪᓗᓂᒃ 7-ᓂᒃ, ᐄᓴᕅᓕᒥᐅᓕᒫᓪᓗ ᐃᓚᒋᓪᓗᒋᑦ, ᐅᓄᖅᑐᖅᔪᐊᖑᓪᓗᑎᒃ ᑲᑎᒪᓚᐅᖅᐳᑦ, ᕼᐊᒫᑎ ᐃᑎᕆᐊᖅᕕᖕᒥᑦ ᐃᑦᔨᑉᑎᐅᑉ ᑰᖓᓄᑦ ᑎᑭᓪᓗᒍ. 
9ᐅᓪᓗᐃᓪᓗ ᓯᑕᒪᐅᔪᖅᑐᖓᓐᓂ ᑲᑎᒪᓕᓚᐅᖅᐳᑦ ᓇᓪᓕᐅᓐᓂᖅᓯᐅᕐᖕᓂᖏᑕ ᓄᖅᑲᐅᓯᕈᑎᒋᓕᖅᑕᖓᓐᓂᒃ; ᑐᓂᕐᕈᓯᕐᖕᓂᒃᑯᑦ ᐃᑦᔪᕐᖕᓁᑎᑦᓯᓂᕐᖕᒥᒃ ᐊᑐᓚᐅᖅᐳᑦ ᐅᓪᓗᓂᒃ 7-ᓂᒃ, ᓇᓪᓕᐅᓐᓂᖅᓯᐅᖅᓗᑎᒡᓗ ᑖᒃᑯᓇᓂ ᐅᓪᓗᓂᒃ 7-ᓂᒃ. 
10ᑕᖅᑮᑦ 7-ᖓᓂ ᐅᓪᓗᖏᑕ 23-ᖓᓂ ᐃᓄᐃᑦ ᐊᖏᕐᕋᖁᓕᖅᐰᑦ ᐊᖏᕐᕋᖏᓐᓄᑦ, ᖁᕕᐊᓱᒡᓗᑎᒃ ᐆᒻᒪᑎᒥᖕᓂ ᐊᑕᓂᐅᑉ ᐱᑦᓯᐊᕐᖕᓂᖏᑦ ᐱᓪᓗᒋᑦ ᑍᕕᑎᒧᑦ ᓲᓗᒨᓂᒧᓪᓗ ᐄᓴᕅᓕᓄᓪᓗ ᐃᓄᖁᑎᒥᓄᑦ.
11ᑕᕝᕙ ᓲᓗᒨᓂ ᐱᔭᕇᓚᐅᖅᐳᖅ ᐊᑕᓂᐅᑉ ᐃᒡᓗᖓᓂᒃ ᐊᖓᔪᖅᑳᖅᔪᐊᓪᓗ ᐃᒡᓗᖅᔪᐊᖓᓂᒃ; ᐱᓇᓱᐊᕈᒪᓚᐅᖅᑕᓂ ᑲᔪᓯᑦᓯᐊᖅᓗᓂ ᐱᔭᕇᑦᓯᐊᓚᐅᖅᐰᑦ ᐊᑕᓂᐅᑉ ᐃᒡᓗᖓᓂᒃ ᓇᖕᒥᓂᖅᓗ ᐃᒡᓗᒥᓂᒃ. 
12ᑕᕝᕙ ᐊᑕᓂᖅ ᓲᓗᒨᓂᒧᑦ ᓴᖅᑭᑉᐳᑦ ᐅᓐᓄᐊᒃᑯᑦ ᐅᖃᖅᓗᓂᓗ, “ᑐᒃᓯᐊᕐᖕᓂᑎᑦ ᑐᓴᓚᐅᖅᐸᒃᑲ, ᑖᓐᓇᓗ ᐃᒡᓗ ᓂᕈᐊᓚᐅᖅᐸᕋ ᐅᕙᓐᓄᑦ ᐃᒡᓗᒃᓴᐅᖁᓪᓗᒍ ᑐᓂᕐᕈᓯᖅᕕᒃᓴᐅᓗᓂ ᑐᖁᑕᒃᓴᓄᑦ. 
13ᕿᓔᑦ ᒪᑐᑐᐊᕈᒃᑭᑦ ᓯᓚᓗᒍᓐᓃᖅᐸᑕ, ᐱᒡᓕᖅᑕᐅᔮᖅᑐᓪᓗ ᑎᓕᒍᒃᑭᑦ ᓄᓇᒥᒃ ᓱᕅᓕᖅᐸᑕ, ᐅᕝᕙᓗ ᐃᓄᖁᑎᒃᑲ ᖃᓂᒪᓇᖅᑐᓄᑦ ᐅᖁᒤᑦᑐᒦᑎᑕᐅᓕᖅᐸᑕ, 
14ᑕᕝᕙ ᐃᓄᖁᑎᒃᑲ ᐊᑎᓐᓂ ᑐᒃᓯᐊᖅᓗᑎᒃ ᐃᒻᒥᖕᓂᒃ ᒥᑭᒡᓕᑎᖅᐸᑕ, ᑐᒃᓯᐊᖅᓗᑎᒡᓗ ᑮᓇᓐᓂᒃ ᕿᓂᓕᖅᐸᑕ, ᐱᐅᖏᑦᑐᓕᓂᕐᖕᒥᓂᒡᓗ ᕿᒤᒃᐸᑕ, ᑕᕝᕙ ᑐᓴᕐᖕᓂᐊᖅᐸᒃᑲ ᕿᓚᖕᒥᑦ, ᐊᔪᕐᖕᓂᖏᓪᓗ ᐃᓱᒪᒋᔪᓐᓁᖅᓗᒋᑦ ᓄᓇᖓᓗ ᐆᒻᒪᖅᑎᓐᓂᐊᖅᐸᕋ. 
15ᒫᓐᓇ ᐃᔩᒃᑲᒃ ᐅᐃᑕᓂᐊᖅᐴᒃ ᓯᐅᑏᒃᑲᒡᓗ ᓈᓚᒡᓗᑎᒃ ᑕᕝᕙᓂ ᑐᒃᓯᐊᕈᑕᐅᔪᓂᒃ. 
16ᒫᓐᓇ ᐃᒡᓗ ᑖᓐᓇ ᓂᕈᐊᖅᓯᒪᕙᕋ ᐃᑦᔪᕐᖕᓁᑎᓪᓗᒍᓗ ᐊᑎᕋ ᑕᕝᕙᓂ ᐃᓂᖃᖁᓪᓗᒍ ᐃᓱᖃᖏᑦᑐᒧᑦ; ᐃᔩᒃᑲᒃ ᐆᒻᒪᑎᒐᓗ ᑕᕝᕙᓃᑦᓮᓐᓇᕐᖕᓂᐊᖅᐴᒃ ᑍᒪᓐᖓᓕᒫᖅ. 
17ᐃᕝᕕᓪᓗ, ᐃᓅᓂᐊᕈᕕᑦ ᐊᑖᑕᕕᑦ ᑍᕕᑎᐅᑉ ᐃᓅᓂᕆᓚᐅᖅᑕᖓᑐᑦ, ᐱᓇᓱᐊᕐᖕᓂᐊᕈᕕᒋᓪᓗ ᑎᓕᓯᑦᔪᑎᒋᔭᓕᒫᒃᑲ ᐃᓕᖕᓄᑦ, ᐱᓂᐊᕐᖕᓂᐅᖁᔭᒃᑲᓗ ᐊᑐᕐᖕᓂᐊᕈᕕᒋᑦ ᐊᑐᖅᑕᐅᖁᔭᒃᑲᓗ. 
18ᑕᕝᕙ ᐊᖓᔪᖅᑲᐅᕖᑦ ᑲᔪᓯᑎᓐᓂᐊᖅᐸᕋ, ᐊᑖᑕᖕᓄᑦ ᑍᕕᑎᒧᑦ ᐊᖏᕈᑎᒋᓚᐅᖅᑕᕋ, ᐅᖃᐅᑎᓪᓗᒍ, ‘ᑭᖑᕚᕐᖕᓂᑦ ᐊᐅᓚᑦᑕᐅᖏᓐᓇᕐᖕᓂᐊᖅᐳᖅ ᐄᓴᕅᓕ.’ 
19ᐊᓚᕐᖕᓂᐊᕈᕕᓪᓕ ᕿᒤᓗᑎᓪᓗ ᐱᓂᐊᕐᖕᓂᐅᖁᔭᓐᓂᒃ ᐱᖁᔭᓐᓂᒡᓗ ᐃᓕᖕᓄᑦ ᑐᓂᓯᒪᔭᓐᓂᒃ, ᒎᑎᓐᖑᐊᓄᓪᓗ ᓵᓪᓗᑎᑦ ᑐᒃᓯᐊᖅᕕᖃᓕᕐᖕᓂᐊᕈᕕᑦ, 
20ᑕᕝᕙ ᓄᓱᒍᒫᖅᐸᒋᑦ ᓄᓇᒥᑦ ᑐᓂᓚᐅᖅᑕᓐᓂᑦ ᐃᓕᖕᓄᑦ; ᐃᒡᓗᒥᓪᓗ ᑕᕝᕙᓐᖓᑦ ᐃᑦᔪᕐᖕᓁᑎᓚᐅᖅᑕᓐᓂᑦ ᐊᑎᓐᓂ, ᕿᒪᒍᒫᖅᐸᕋ ᓵᓐᖓᔪᓐᓃᖅᓗᒍ, ᐅᖃᐅᓯᐅᖃᑦᑕᓕᕈᒫᖅᐳᖅᓗ ᐅᖃᕐᖕᓂᖅᓘᑕᐅᓗᓂ ᐃᓄᓕᒫᓄᑦ ᐊᖅᑯᓵᖅᑐᓄᑦ.
21ᑖᓐᓇᓗ ᐃᒡᓗ, ᓂᖅᑐᕐᖕᓇᖅᓯᑎᑕᐅᓯᒪᔪᖅ, ᓴᓂᖅᑯᑦᑐᓕᒫᓄᑦ ᑲᒪᓂᐊᕈᑕᐅᖃᑦᑕᕈᒫᖅᐳᖅ, ᐅᖃᖅᓗᑎᒡᓗ, ‘ᓱᖕᒪᑦ ᐊᑕᓂᐅᑉ ᑍᒫᒃ ᑕᒪᓐᓇ ᓄᓇ ᐱᓂᐊᖅᕕᐅᑎᓯᒪᕚ ᑖᓐᓇᓗ ᐃᒡᓗ?’ 
22ᑕᕝᕙ ᐅᖃᓕᕈᒫᖅᐳᑦ, ‘ᐊᑕᓂᕐᖕᒥᒃ ᓯᕗᓕᖏᑦᑕ ᒎᑎᖓᓂᒃ ᕾᒤᓚᐅᕐᖕᒪᑕ ᐃᑦᔨᑉᑎᐅᑉ ᓄᓇᖓᓂᑦ ᐊᐅᓪᓚᖅᑎᑦᓯᔨᒋᓚᐅᖅᑕᒥᖕᓂᒃ, ᒎᑎᐅᓪᓗ ᐊᓯᐊᓄᑦ ᓵᓐᖓᖔᓕᖅᓗᑎᒃ, ᑐᒃᓯᐊᖅᕕᒋᓪᓗᒋᓪᓗ ᐱᔨᑦᓯᓕᖅᓗᒋᑦ; ᑍᒤᒻᒪᑦ ᑎᑭᑕᐅᑎᓚᐅᖅᐰᑦ ᑕᒪᑐᒧᖓ ᐱᐅᖏᑦᑐᒧᑦ.’”
