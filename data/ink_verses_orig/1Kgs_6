1480-ᑦ ᐊᕐᕌᒍᐃᑦ ᐊᓂᒍᖅᓯᒪᓕᖅᑎᓪᓗᒋᑦ ᐄᓴᕅᓕᐅᑦ ᐃᓄᖏᑦ ᐃᑦᔨᑉᑎᒥᑦ ᐊᐅᓪᓚᓚᐅᕐᖕᓂᖏᑕ, ᐊᕐᕌᒍᓂᒃ ᓯᑕᒪᓂᒃ ᓲᓗᒨᓂ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᐄᓴᕅᓕᒥ, ᑕᖅᑭᐅᑉ ᐂᑉᐸᖓᓂ ᔨᕝᒥ, ᐱᒋᐊᓚᐅᖅᐳᖅ ᓴᓇᓕᖅᓗᓂ ᐊᑕᓂᐅᑉ ᐃᒡᓗᖓᓂᒃ. 
2ᐊᖓᔪᖅᑳᖅᔪᐊᑉ ᓲᓗᒨᓂᐅᑉ ᐃᒡᓗᓕᐊᖓ ᐊᑕᓂᕐᖕᒧᑦ 60-ᓂᒃ ᑕᓕᖅᑐᑦ ᑕᑭᓂᖃᖅᐳᖅ, 20-ᓂᒃ ᑕᓕᖅᑐᑦ ᓯᓕᖕᓂᖃᖅᓗᓂ, 30-ᓂᒃ ᑕᓕᖅᑐᑦ ᐳᖅᑐᓂᖃᖅᓗᓂ. 
3ᐃᑎᕆᐊᖅᕕᖓ 20-ᓂᒃ ᑕᓕᖅᑐᑦ ᑕᑭᓂᖃᖅᐳᖅ, ᓴᓂᒧᑐᓂᖓᓗ ᑍᒤᓪᓗᐊᕆᓪᓗᓂ, 10-ᓂᒃ ᑕᓕᖅᑐᑦ ᐳᖅᑐᓂᖃᖅᓗᓂ. 
4ᐊᕙᓗᖅᔪᐊᖓᓗ ᑭᓪᓚᖃᐅᖅᐳᖅ ᓯᓚᑖ ᓂᕈᑭᓐᓂᖅᓴᐅᔪᓂᒃ ᐃᓗᐊ ᓂᕈᑐᓂᖅᓴᐅᔪᓂᒃ. 
5ᓯᓚᑖᑕᓗ ᐊᑭᓐᓇᖓᓂ ᐃᓚᓯᒋᕗᖅ, ᑐᒃᓯᐊᖅᕕᒡᔪᐊᑉ ᓴᓂᕌᒍᑦ ᐃᑎᖅᕕᖓᓂᑦ ᕿᓐᖑᐊᓄᑦ ᑎᑭᓪᓗᒍ, ᐃᒡᓗᐊᕈᓯᓕᐅᖅᓱᒍᓗ ᐊᕙᑎᓕᒫᖓ. 
6ᐃᒡᓗᐊᕈᓰᑦ ᐊᑖᓃᑦᑐᑦ ᐊᑐᓂᑦ ᓴᓂᒧᑐᓂᖃᖅᐳᑦ 7-ᓂᒃ ᐃᑎᒐᖕᓂᒃ ᕿᑎᖅᑲᒥᒡᓗ, ᕿᑎᖓᓃᑐᑦ 9-ᓂᒃ ᐃᑎᒐᖕᓂᒃ ᓴᓂᒧᑐᓂᖃᖅᓗᑎᒃ, ᖁᓪᓕᖅᐹᖓᓃᑦᑐᖅ ᖁᓕᓂᒃ ᐃᑎᒐᖕᓂᒃ ᓴᓂᒧᑐᓂᖃᖅᐳᖅ; ᑐᒃᓯᐊᖅᕕᒡᔪᐊᑉ ᐊᑭᓐᓇᖏᒃ ᐊᕙᓗᐊᓃᑦᑑᒃ ᓯᓚᑖᒍᑦ ᐃᓂᓕᐅᕆᕗᖅ ᓱᑬᑦ ᐃᓂᖏᓐᓂᒃ ᐃᒡᓘᑉ ᖁᓛᑕ ᓴᐅᓂᖏᑦ ᐊᑦᑕᕐᖕᓁᓕᓯᒪᑦᓯᐊᖁᓪᓗᒋᑦ ᐃᒡᓘᑉ ᓴᓂᕋᖓᓄᑦ ᐊᑦᓱᖏᐅᒪᑐᐃᓐᓇᖁᓇᒋᑦ. 
7ᐃᒡᓗ ᓴᓇᔭᐅᕗᖅ, ᐅᔭᕋᖕᓂᒃ ᓴᓇᔭᐅᔭᕇᖅᓯᒪᔪᓂᒃ ᐅᔭᕋᖕᓂᒃ ᐲᔧᕕᖕᒥ; ᓂᐱᖃᓚᐅᓐᖏᓚᖅ ᑲᑦᔪᒡᕙᓗᒃᑐᒥᒃ ᐅᓕᒪᖅᕙᓗᒃᑐᒥᒡᓘᓐᓃᑦ ᐅᕝᕙᓗ ᓴᓇᕐᕈᑎᓄᑦ ᓴᕕᕋᔭᖕᓄᑦ ᑐᓴᖅᓴᐅᔪᓂᒃ ᑐᒃᓯᐊᖅᕕᒡᔪᐊᖅ ᓴᓇᔭᐅᑎᓪᓗᒍ.
8ᐃᑎᖅᑕᖅᕕᒃ ᐊᓪᓕᖅᐹᖓᓃᑦᑐᖅ ᐅᐃᒍᖓ ᐅᓪᓗᓪᓗᐊᑉ ᓇᓛᓃᑦᑐᖅ, ᒪᔪᕋᐅᑎᖃᖅᓗᓂ ᓇᑏᑦ ᑐᖓᓕᐊᓄᑦ ᐱᖓᔪᐊᓄᓪᓗ ᑐᕌᖓᔪᒥᒃ. 
9ᓲᓗᒨᓂᐅᑉ ᐃᒡᓗ ᓴᓇᓚᐅᖅᐹ, ᐱᔭᕇᖅᓗᒍᓗ; ᐃᓗᐊᓂ ᖁᓛᓄᑦ ᐃᓕᓯᕗᖅ ᕿᔪᐊᓗᖕᓂᒃ ᕿᕋᑦᑕᖅᑯᑎᓂᒃ ᕿᔪᖕᓂᒡᓗ ᓵᑦᑐᓂᒃ ᓰᑕᕆᓂᒃ. 
10ᐅᐃᒍᖓ ᐳᖅᑐᓂᖃᖅᐳᖅ ᐱᖓᓱᓂᒃ ᓇᑎᓕᒃ ᐃᑎᒐᖕᓂᒃ 7-ᓂᒃ ᕿᑎᖅᑲᒥᒡᓗ ᐳᖅᑐᓂᖃᖅᐳᖅ, ᓴᓇᔭᐅᓯᒪᕗᖅ ᐊᒃᑐᐊᓪᓗᓂ ᑐᒃᓯᐊᖅᕕᒡᔪᐊᑉ ᐊᑭᓐᓇᖓᓄᑦ ᑖᓐᓇᑦᑕᐅᖅ ᕿᕋᑦᑕᖅᑯᑎᖃᖅᓗᓂ ᕿᔪᐊᓗᖕᓂᒃ ᓰᑕᕆᓂᒃ. 
11ᐊᑕᓂᐅᑉ ᐅᖃᐅᓯᖓ ᓲᓗᒨᓂᒧᑦ ᑎᑭᑉᐳᖅ, 
12“ᐅᓇ ᐃᒡᓗᓕᐊᕆᔧᑦ ᐱᑦᔪᑎᒋᓪᓗᒍ, ᐊᑐᖅᑕᐅᖁᔭᒃᑲ ᓈᓚᒃᑯᕕᒋᑦ ᒪᓕᒃᑕᐅᖁᔭᒃᑲᓗ, ᐱᖁᔭᒃᑲᓗ ᐱᓯᒤᓐᓇᖅᓗᒋᑦ ᒪᓕᑦᓯᐊᕈᕕᒋᑦ, ᑕᕝᕙ ᐅᖃᐅᓯᕋ ᐃᓕᖕᓂ ᐃᓂᖃᖅᑎᑦᓱᒪᕙᕋ, ᐊᑖᑕᖕᓄᑦ ᑍᕕᑎᒧᑦ ᐅᖃᐅᓯᕆᓚᐅᖅᑕᒃᑲ. 
13ᐃᓂᖃᖃᑕᐅᓂᐅᖅᐳᖓ ᐄᓴᕅᓕᐅᑉ ᑭᖑᕚᖏᓐᓂ, ᕿᒪᖕᓂᐊᕐᖕᓇᒋᓪᓗ ᐄᓴᕅᓕᒥᐅᑦ ᐃᓄᖁᑎᒃᑲ.” 
14ᑕᕝᕙ ᓲᓗᒨᓂᐅᑉ ᐃᒡᓗ ᓴᓇᕚ, ᐱᔭᕇᖅᓗᒍᓗ.
15ᐃᓗᐊᑕ ᐊᑭᓐᓇᖏᑦ ᐃᓗᐹᕈᑦᓯᓚᐅᖅᐰᑦ ᕿᔪᖕᓂᒃ ᓵᑦᑐᓂᒃ ᓰᑕᕆᓂᒃ; ᓇᑎᕐᖕᒥᑦ ᐱᒋᐊᖅᓗᒍ ᖁᓛᓄᑦ ᑎᑭᑦᑐᓂᒃ ᐃᓗᐱᐊᕈᑦᑎᖅᐹ ᕿᔪᖕᓂᒃ; ᓇᑎᖓᓗ ᕿᔪᖕᓂᒃ ᓮᐳᕋᓯᓂᒃ ᓇᑎᓕᐅᖅᓗᒍ. 
16ᐃᒡᓘᑉ ᕿᓐᖑᐊ ᓵᑦᑐᓂᒃ ᕿᔪᖕᓂᒃ ᓰᑕᕆᓂᒃ 30ᓂᒃ ᐃᑎᒐᖕᓂᒃ ᑕᑭᓂᓕᖕᒥᒃ ᓇᑎᕐᖕᒥᑦ ᖁᓛᓄᑦ ᐃᓗᐱᐊᕈᑦᑎᖅᐹ, ᑕᕝᕙᓂᓗ ᕿᓐᖑᐊᓂ ᐃᓗᕙᓯᖕᓂᖅᐹᒥᒃ, ᓴᓇᕗᖅ ᐃᑦᔪᕐᖕᓁᓐᓂᖅᐹᒥᒃ ᑍᔭᐅᔪᒥᒃ. 
17ᐃᒡᓗᒥ ᐃᑦᔪᕐᖕᓁᓐᓂᖅᐹᑉ ᓯᕗᕌᓃᑦᑐᖅ ᐃᓚᒋᓪᓗᒍ 60-ᓂᒃ ᐃᑎᒐᖕᓂᒃ ᑕᑭᓂᖃᖅᐳᖅ. 
18ᑖᒃᑯᐊ ᕿᔪᖏᑦ ᑕᑯᒥᓇᖅᓴᖅᓯᒪᓪᓗᑎᒃ ᓴᓇᓐᖑᐊᖅᓯᒪᔪᓂᒃ ᐃᓗᖃᐅᖅᑐᓂᒃ ᓄᓇᕋᓐᖑᐊᓂᒡᓗ; ᑖᑦᓱᒪ ᐃᓗᓕᒫᖓ ᐃᓘᓐᓇᖓ ᕿᔪᖕᓂᒃ ᓰᑕᕆᓂᒃ ᑕᓕᑎᑕᐅᓯᒪᑦᓯᐊᖅᐳᖅ ᐊᑭᓐᓇᖓ ᐅᔭᕋᒃ ᓴᖅᑭᔮᖅᑐᖃᕋᓂ. 
19ᐃᒡᓘᑉ ᕿᓐᖑᐊᓂ ᐃᓪᓗᐊᕈᓯᕐᖕᒥᒃ ᓴᓇᓚᐅᕆᕗᖅ, ᐊᑕᓂᐅᑉ ᐊᖏᖃᑎᒌᒍᑎᖓᑕ ᐃᒃᓯᖅᕕᖓᑕ ᐃᓂᒋᓂᐊᖅᑕᖓᓂᒃ. 
20ᑖᓐᓇ ᐃᓪᓗᐊᕈᓯᖅ 30-ᓂᒃ ᐃᑎᖓᖕᓂᒃ ᑕᑭᓂᖃᖅᐳᖅ, 30-ᓂᒡᓗ ᐃᑎᒐᖕᓂᒃ ᓯᓕᖕᓂᖃᖅᓗᓂ, 30-ᓂᒡᓗ ᐃᑎᒐᖕᓂᒃ ᐳᖅᑐᓂᖃᖅᓗᓂ, ᐃᓘᓐᓇᖓ ᒥᖑᐊᖅᓯᒪᓪᓗᓂ ᒎᓗᒥ. ᑐᓂᕐᕈᓯᖅᕕᒃ ᖄᓕᐅᖅᓯᒪᓪᓗᓂ ᕿᔪᖕᓂᒃ ᓰᑕᕆᓂᒃ. 
21ᑐᒃᓯᐊᖅᕕᒡᔪᐊᓪᓗ ᐃᓗᐊ ᓲᓗᒨᓂᐅᑉ ᖄᐹᓚᐅᖅᐹ ᒎᓗᓪᓚᕆᖕᒥᒃ ᐃᓚᓯᒪᖏᑦᑐᒥᒃ, ᕿᓚᐅᕐᖑᔭᖅᓗ ᐃᑎᖅᑕᖅᕕᐊᓄᐊᖅᐹ ᒎᓗ, ᐃᑎᖅᑕᕕᖓᓕ ᐃᓗᓪᓕᖅ ᐃᓘᓐᓇᖓ ᒎᓗᐃᓐᓇᐅᓚᐅᓐᖏᓚᖅ. 
22ᐃᓗᓕᒫᑦᓯᐊᖓ ᐃᓗᑉᐱᐊᓕᓚᐅᖅᐹ ᒎᓗᒥᒃ, ᐃᒡᓗᓕᒫᖅ ᐱᔭᕇᖅᑕᐅᓂᖓᓄᑦ ᑎᑭᓪᓗᒍ. ᑐᓂᕐᕈᓯᖅᕕᒃᑕᐅᖅ ᐃᑦᔪᕐᖕᓁᓐᓂᖅᐹᖅ ᑕᒪᕐᖕᒥᑦᓯᐊᖅ ᖄᓕᖅᓯᒪᕗᖅ ᒎᓗᒥᒃ. 
23ᐃᑦᔪᕐᖕᓁᑦᑐᕕᖕᒥ ᐃᓗᓪᓕᖅᐹᒥ ᓴᓇᓚᐅᕆᕗᖅ ᒪᕐᕉᖕᓂᒃ ᓯᕈᐱᓐᖑᐊᖕᓂᒃ ᕿᔫᖕᓂᒃ ᐊᓕᕕᑎᓂᒃ, ᐊᑐᓂᑦ ᐳᖅᑐᓂᖃᖅᓗᑎᒃ ᐃᑎᒐᖕᓂᒃ 15-ᓂᒃ.
24ᓯᕈᐱᐅᑉ ᐃᓴᕈᐊ ᑕᑭᓂᖃᖅᐳᖅ ᐃᑎᒐᖕᓂᒃ 7-ᓂ ᕿᑎᖅᑲᒥᒡᓗ, ᐂᑉᐸᖓᑕᓗ ᐃᓴᕈᐊ ᓯᕈᐱᐅᑉ ᐃᑎᒐᖕᓂᒃ 7-ᓂ ᕿᑎᖅᑲᒥᒡᓗ ᑕᑭᓂᖃᖅᐳᖅ, ᐃᓴᕈᐊᑕ ᓄᕗᐊᓂᑦ ᐂᑉᐸᖓᑕ ᐃᓴᕈᐊᑕ ᓄᕗᐊᓄᑦ ᑎᑭᓪᓗᒍ 15-ᓂᒃ ᐃᑎᒐᖕᓂᒃ ᑕᑭᓂᖃᖅᐴᒃ. 
25ᓯᕈᐱᐅᑉ ᐂᑉᐸᖓ ᑕᑭᓂᖃᖅᐳᖅ 15-ᓂᒃ; ᑕᒪᒃᑮᒃ ᓯᕈᐲᒃ ᐊᑦᔨᒌᖕᓂᒃ ᐊᖏᓂᖃᖅᐴᒃ ᑕᐅᑦᑐᖃᖅᓗᑎᒡᓗ ᐊᑦᔨᒌᖕᓂᒃ. 
26ᐊᑐᓂᑦ ᑖᒃᑯᐊᒃ ᐊᑦᔨᒌᑦᓯᐊᖕᓂᒃ ᐊᖏᓂᖃᖅᐴᒃ ᐊᑐᓂᑦ ᐃᑎᒐᖕᓂᒃ 15-ᓂᒃ. 
27ᐃᓕᔭᐅᕗᒃ ᓴᓂᓕᕇᒃᑎᓪᓗᒋᒃ, ᐃᑦᔪᕐᖕᓁᓐᓂᖅᐹᒥ; ᑖᒃᑯᐊ ᐃᓵᖓᒐᒥᒃ ᐊᒃᑐᐊᖃᑦᑕᐅᑎᕘᒃ ᐃᓴᕈᖏᒃᑕ ᓄᕗᖏᒃ, ᐃᓪᓗᐊᕈᓯᐅᑉ ᕿᑎᖓᓃᑉᐴᒃ ᐃᒡᓗᒌᖕᓄᑦ ᐃᓴᕈᒥ ᐊᑭᓐᓇᖅ ᐊᒃᑐᐊᓪᓗᒍ. 
28ᑖᒃᑯᐊᒃ ᑕᒪᖏᒃ ᖄᓕᖅᓯᓪᒪᕘᒃ ᒎᓗᒥᒃ.
29ᑖᒃᑯᐊᒃ ᓇᔪᖅᑕᖓᑕ ᐃᓗᓕᒪᖓ, ᓴᓇᓐᖑᐊᖅᓯᒪᔪᖃᖅᐳᖅ ᐊᑭᓐᓇᓕᒫᖓ ᓯᕈᐱᓐᖑᐊᓂᒃ ᓇᐹᖅᑐᓐᖑᐊᓂᒡᓗ ᐹᒥᓂᒃ ᓄᓇᕋᓐᖑᐊᓂᒡᓗ ᐊᕙᒻᒧᖓᔪᓂᒃ, ᐃᒡᓗᐊᕈᓯᓕᒫᖏᑦ ᐃᓗᐊᒍᓪᓗ ᓯᓚᑖᒍᓪᓗ. 
30ᐊᒻᒪ ᓇᑎᓕᒫᖓ ᒎᓗᒥᒃ ᖄᓕᖅᓯᒪᕗᖅ ᐃᓗᐊᓗ ᓯᓚᑖᓗ. 
31ᐃᑎᖅᑕᖅᕕᖓ ᐃᑦᔪᕐᖕᓁᓐᓂᖅᐹᒧᑦ ᐅᒃᑯᐊᖏᒃ ᒪᕐᕉᒃ ᓴᓇᓯᒪᕘᒃ ᕿᔪᖕᒥᒃ ᐊᓕᕕᑎᒥᑦ; ᐅᒃᑯᐊᖏᑕ ᖁᓛ ᐊᕙᓗᐊᓗ ᐊᔭᒍᑕᐅᔨᖓᕗᑦ ᐊᓂᖓᓪᓗᑎᒃ. 
32ᐅᒃᑯᐊᖏᒃ ᕿᔫᒃ ᓴᓇᓐᖑᐊᖅᕕᒋᕚᒃ ᓯᕈᐱᓐᖑᐊᓂᒃ, ᓇᐹᖅᑐᓐᖑᐊᓂᒡᓗ ᐹᒥᓂᒃ, ᓄᓇᕋᓐᖑᐊᓂᒡᓗ ᐊᕙᒻᒧᖓᔪᓂᒃ; ᓯᕈᐱᓐᖑᐊᑦ, ᓇᐹᖅᑐᓐᖑᐊᑦ, ᐱᕈᖅᑐᓐᖑᐊᑦ; ᑕᒪᕐᖕᒥᒃ ᖄᓕᖅᓯᒪᕗᑦ ᒎᓗᓂᒃ. 
33ᐃᑎᖅᑕᖅᕕᖓᑕ ᐅᒃᑯᐊᖅᔪᐊᖏᑦ ᐃᓗᓪᓚᕆᐊᓄᑦ ᐅᒃᑯᐊᖓ ᐊᕙᓗᓯᒪᕗᖅ ᕿᔪᖕᒥᒃ ᐊᓕᕕᑎᒥᒃ ᓯᒃᑭᑕᓪᓗᐊᒥᒃ. 
34ᒪᕐᕉᒡᓗ ᐅᒃᑯᐊᒃ ᐱᕆᑦᑕᔫᖑᓪᓗᑎᒃ ᕿᔫᕘᒃ ᓮᐳᕋᓯᐅᓪᓗᑎᒃ. 
35ᖄᖏᑎᒍᑦ ᑕᑯᒥᓇᖅᓴᖅᓯᒪᓪᓗᑎᒃ ᓴᓇᓐᖑᐊᖅᓯᒪᔪᓂᒃ ᓯᕈᐱᐊᓐᖑᐊᓂᒃ, ᓇᐹᖅᑐᓐᖑᐊᓂᒡᓗ ᓄᓇᕋᓐᖑᐊᓂᒡᓗ, ᖄᓕᐅᖅᓯᒪᔪᐃᓐᓇᐅᓪᓗᑎᒃ ᒎᓗᓂᒃ. 
36ᐃᓗᒻᒪᕆᐊ ᑲᑎᒪᕕᐅᑉ ᓴᓇᓯᒪᓗᓂ ᐹᖅᐸᓯᖓᓃᓪᓗᓂ ᐅᔭᕋᖕᓂᒃ ᓴᓇᓯᒪᔪᓂᒃ, ᐊᑭᓐᓇᓕᒫᖏᑦ ᕿᔪᖕᓂᒃ ᓰᑕᕆᓂᒃ ᕿᕋᑦᑕᖅᑯᑎᖃᖅᐳᑦ ᓱᑲᖏᓐᓂᒃ. 
37ᓲᓗᒨᓂᐅᑉ ᐊᖓᔪᖅᑳᖅᔪᐊᖑᓂᖓᑕ ᓯᑕᒪᒋᓕᖅᑕᖓᓂ ᐊᑕᓂᐅᑉ ᐃᒡᓗᖓᑕ ᑐᓐᖓᕕᒃᓴᖓ ᐃᓕᔭᐅᓚᐅᖅᐳᖅ, ᑕᖅᑭᒥ ᔨᕝᕕᒥ. 
38ᑕᖅᑮᑦ ᓯᑕᒪᐅᔪᖅᑐᖓᓂ, ᑕᖅᑭᒥ ᐴᓪᒥ, ᓲᓗᒨᓂᐅᑉ ᐊᐅᓚᑦᓯᓂᖓᑕ 11-ᒋᓕᖅᑕᖓᓂ, ᐊᑕᓂᐅᑉ ᐃᒡᓗᖓ ᐱᔭᕇᖅᑕᐅᑦᓯᐊᓚᐅᖅᐳᖅ ᐃᓘᓐᓇᖓ, ᐸᕐᖕᓇᒃᑕᐅᓂᕕᓂᖓ ᓈᒻᒪᓈᖅᑕᐅᑦᓯᐊᖅᓗᓂ. ᓲᓗᒨᓂᐅᑉ ᓴᓇᓚᐅᖅᐹ ᐊᕐᕌᒍᓂᒃ 7-ᓂᒃ.
