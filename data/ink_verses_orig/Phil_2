1᙭ᔅᑑᓯᒥ ᐱᕙᓪᓕᖅᑎᑕᐅᔪᖃᖅᐸᑦ, ᓇᒡᓕᖕᓂᖓᓄᑦ ᓮᒻᒪᖅᑎᑕᐅᒍᑦᓯ, ᐊᓂᕐᖕᓂᖓᓄᓪᓗ ᐃᓚᒌᑦᓯᐊᓕᖅᑎᑕᐅᒍᑦᓯ ᐃᓕᑦᓯᓐᓄᑦ, ᐱᑦᓯᐊᕐᖕᓂᖃᓕᖅᓗᓯᓗ ᐃᓚᑦᓱᒍᓱᖕᓂᖃᓕᕈᑦᓯ ᐃᓅᖃᑎᑦᓯᓐᓄᑦ, 
2ᑕᕝᕙ ᐃᓇᑉᐸᑦᓯ ᖁᕕᐊᓱᒃᑎᓚᐅᖅᓯᓐᖓ ᐃᓱᒪᖃᖃᑎᒌᖕᓂᑦᓯᓐᓄᑦ, ᓇᒡᓕᖕᓂᑦᓯᓐᓄᓪᓗ, ᐊᑕᐅᓯᐅᖃᑎᒌᑦᓯᐊᕐᖕᓂᑦᓯᓐᓄᓪᓗ ᐃᓱᒪᑦᓯᒍᑦ. 
3ᐱᓇᓱᐊᕐᖕᓂᐊᕋᓯ ᓇᖕᒥᓂᖅᓯᐅᕐᖕᓂᕐᖕᒥᒃ ᐅᕝᕙᓗ ᐊᔪᖏᓐᓂᖅᓴᐅᓇᓱᒋᓂᕐᖕᒥᒃ, ᐱᐅᔪᕆᖏᓐᓂᕐᖕᒧᓪᓕ ᐃᓅᖃᑎᑦᓯ ᐃᓕᑦᓯᓐᓂᑦ ᐱᐅᓂᖅᓴᐅᓂᖏᓐᓂᒃ ᐃᓱᒪᖃᕆᑦᓯ. 
4ᐃᓕᑦᓯᓕ ᐊᑐᓂᑦ ᖁᕕᐊᒋᔭᑐᐊᑦᓯᓐᓂᒃ ᕿᓂᕐᖕᓂᐊᕋᓯ, ᐊᓯᑦᓯᓕ ᖁᕕᐊᒋᔭᖏᓐᓂᒃᑕᐅᖅ ᐃᓱᒪᖃᕆᑦᓯ. 
5ᑕᒪᑦᓯ ᐊᑐᓂᑦ ᐃᓱᒪᖃᕆᑦᓯ, ᔩᓱᓯ ᙭ᔅᑑᓯᐅᑉ ᐃᓱᒪᖃᕐᖕᓂᖓᑐᑦ.
6ᑖᓐᓇ ᒎᑎᑐᑦ ᑍᒤᒃᑲᓗᐊᕋᒥ,
7ᐃᓱᒪᖅᓱᑦᓯᐊᖅᓗᓂᓕ ᐱᔪᒪᔭᒥᓂᒃ ᓴᒃᑯᐃᓚᐅᖅᐳᖅ,
8ᐃᒻᒥᓂᒃ ᒥᑭᓕᑎᓚᐅᖅᐳᖅ, ᐃᓅᓯᖃᓚᐅᖅᐳᖅᓗ
9ᑍᒤᒻᒪᑦ ᒎᑎᐅᑉ ᖁᑦᓯᖕᓂᖅᐹᒧᑦ ᓲᖑᓂᖅᐹᒧᐊᖅᑎᓚᐅᖅᐹ
10ᔩᓱᓯᐅᑉ ᐊᑎᖓᓂ ᓰᖅᑯᓕᒫᑦ ᓰᖅᑯᖅᑐᒃᓴᐅᕗᑦ,
11ᐃᓄᓕᒫᓪᓗ ᓇᓗᓁᔧᔪᒃᓴᐅᕗᑦ ᔩᓱᓯ ᙭ᔅᑑᓯ ᐊᑕᓂᐅᖕᒪᑦ,
12ᑍᒤᒻᒪᑦ ᓇᒡᓕᒋᔭᒃᑲ, ᑍᒪᓐᖓᑦ ᓈᓚᑦᓯᐊᖃᑦᑕᓚᐅᕋᑦᓯᓐᖓ, ᒫᓐᓇᓕ ᐱᔭᕆᐊᖃᕐᖕᓂᖅᓴᐅᓕᖅᐳᖅ ᓇᔫᑎᓐᖏᑎᓪᓗᖓ ᓈᓚᑦᓯᐊᕈᑦᓯᓐᖓ. ᐊᒃᓱᕈᖅᓗᓯ ᐱᓇᓱᐊᖏᓐᓇᕆᑦᓯ ᓯᕘᕋᓗᓯ ᓴᔪᒡᓗᓯᓗ ᐱᔭᕇᑦᓯᐊᕋᓱᐊᖅᓗᒍ ᐱᐅᓕᔭᐅᕕᒃᓴᓯ; 
13ᒎᑎ ᐱᓇᓱᐊᕐᖕᒪᑦ ᐃᓗᑦᓯᓐᓂ, ᐱᔪᒪᓂᖃᖁᓪᓗᓯ ᐱᓇᓱᐊᖁᓪᓗᓯᓗ ᑖᑦᓱᒪ ᓇᖕᒥᓂᖅ ᐊᑲᐅᒋᔭᖓᓂᒃ.
14ᑕᒤᓐᓂᒃ ᐱᓇᓱᐊᕆᑦᓯ ᐅᖃᐅᓯᖅᓗᒐᓯ ᐂᕙᓇᓯᓗ, 
15ᐸᓯᔭᒃᓴᐅᖁᓇᓯ ᓴᓗᒪᑦᓯᐊᖁᓪᓗᓯᓗ, ᒎᑎᐅᑉ ᕿᑐᕐᖓᖏᑎᑐᑦ ᑕᕝᕙᓂ ᓯᓚᖅᔪᐊᕐᖕᒥ ᐃᓅᑎᓪᓗᓯ ᑭᒡᓗᕐᖕᒨᖅᑐᓂ ᐊᔪᖅᑐᓕᔪᓂᓗ, ᑖᒃᑯᐊ ᐊᑯᕐᖓᓐᓂ ᖃᐅᒪᓂᐅᔪᒃᓴᐅᒐᑦᓯ ᓄᓇᒥ ᓇᓂᕈᐊᑎᑐᑦ, 
16ᐊᑕᕕᒋᑦᓯᐊᖅᓗᒍ ᐅᖃᐅᓯᖅ ᐃᓅᑦᔪᑕᐅᔪᖅ, ᑕᕝᕙ ᙭ᔅᑑᓯᐅᑉ ᐅᓪᓗᒃᓴᖓᓂ ᖁᕕᐊᓱᒍᑎᒃᓴᖃᕋᔭᖅᐳᖓ ᐅᓪᓚᐅᑎᔪᓂ ᓵᓚᐅᔪᑎᑐᑦ ᑍᒤᑦᑑᖏᓐᓂᓐᓄᑦ ᐅᕝᕙᓗ ᐊᒃᓱᕈᖅᓗᖓ ᐱᓇᓱᐊᓚᐅᕐᖕᓂᕐᖕᒪ ᑕᒪᐅᖕᒊᓐᓈᖅᓯᒪᖏᓐᓂᖓᓄᑦ.
17ᐊᐅᒐᓕ ᑯᕕᓂᐊᖅᐸᓪᓘᓐᓃᑦ ᑐᓂᕐᕈᓯᖅᕕᖕᒥ ᑐᓂᕐᕈᑕᐅᔪᑎᑐᑦ ᐅᒃᐱᕐᖕᓂᑦᓯᓐᓄᑦ, ᖁᕕᐊᓱᒃᑲᔭᖅᐳᖓ ᐃᓘᓐᓇᓯᓗ ᖁᕕᐊᓱᖃᑎᒋᓗᓯ. 
18ᐃᓕᑦᓯᑦᑕᐅᖅ ᖁᕕᐊᓲᑎᒋᔭᒃᓴᕆᕙᓯ ᖁᕕᐊᓱᖃᑎᒋᔭᒃᓴᕆᕙᑦᓯᓐᖓᓗ.
19ᐊᑕᓂᖅᓕ ᐱᖁᔨᒃᐸᑦ ᑎᒧᑎ ᒫᓐᓇᐸᓗᒃᑯᑦ ᐃᓕᑦᓯᓐᓄᑦ ᑎᓕᔪᒪᒐᓗᐊᖅᐸᕋ, ᐃᓕᑦᓯᓐᓂᒃ ᑐᓴᕈᒪ ᐱᕙᓪᓕᖅᑎᑕᐅᖁᓪᓗᖓ. 
20ᑖᓐᓇ ᐃᓱᒪᖃᑎᑐᐊᕆᒐᒃᑯ, ᐃᑲᔪᖅᑕᐅᔭᕆᐊᖃᕐᖕᓂᑦᓯᓐᓂᒃ ᐃᒃᐱᒍᓱᓪᓚᕆᖕᒪᑦ ᐅᕙᑦᑐᑦ. 
21ᐊᓯᖏᓪᓕ ᓇᖕᒥᓂᖅ ᐱᔭᕆᐊᖃᖅᑕᒥᖕᓂᒃ ᑭᓯᐊᓂ ᐃᓱᒪᖃᕐᖕᒪᑕ, ᔩᓱᓯ ᙭ᔅᑑᓯᐅᑉ ᐱᖏᑦ ᐃᓱᒪᒋᓇᒋᑦ. 
22ᐃᓕᑦᓯᑦᑕᐅᖅ ᓇᖕᒥᓂᖅ ᖃᐅᔨᒪᒐᑦᓯᐅᒃ ᑎᒧᑎ ᓇᖕᒥᓂᖅ ᓴᖅᑭᑎᑦᓯᓯᒪᖕᒪᑦ ᐊᑐᖅᑕᐅᔪᓐᓇᕐᖕᓂᕐᖕᒥᓂᒃ, ᑎᒧᑎᓗ ᐅᕙᒍᒃ, ᓲᖅᓗ ᐃᕐᖕᓂᕆᓪᓗᒍ ᐊᑖᑕᒋᔭᐅᔮᖅᓗᖓᓗ ᑖᑦᓱᒧᖓ ᐱᓇᓱᐊᖃᑎᒌᒃᓯᒪᒐᓐᓄᒃ ᐅᖃᐅᓰᑦ ᑐᓴᕈᒥᓇᖅᑐᑦ ᐱᓪᓗᒋᑦ. 
23ᑍᒤᒻᒪᑦ ᐃᓱᒪᖃᖅᐳᖓ ᑖᓐᓇ ᑎᓕᔪᒪᓪᓗᒍ ᑐᑭᓯᑦᓯᐊᑐᐊᕈᒪ ᖃᓄᐃᓕᖓᓂᐊᕐᖕᒪᖔᕐᖕᒪ; 
24ᖁᓚᓐᖏᓚᖓᓕ ᐊᑕᓂᕐᖕᒥ ᐅᕙᖓᑦᑕᐅᖅ ᐃᓕᑦᓯᓐᓄᐊᕈᓐᓇᕐᖕᓂᐊᕋᒪ ᒫᓐᓇᐸᓗᒃᑯᑦ.
25ᐃᓱᒪᖃᖅᓯᒪᒋᕗᖓᓕ ᑎᓕᔭᕆᐊᖃᕋᓱᒋᓪᓗᒍ ᐅᒃᐱᖅᑑᖃᑎᕗᑦ ᐃᐸᐳᕈᑍᑕᓯ ᐱᓇᓱᐊᖃᑎᒐ ᐅᓇᑕᖅᑎᐅᖃᑎᒐᓗ, ᑖᓐᓇ ᐱᓇᓱᐊᖅᓯᒪᖕᒪᑦ ᑎᓕᔭᐅᓯᒪᓪᓗᓂ ᐃᓕᑦᓯᓐᓂᑦ ᐃᑲᔪᖅᑕᐅᖁᓪᓗᖓ. 
26ᐃᓘᓐᓇᑦᓯᓐᓂᒃ ᑭᐱᓂᐊᕐᖕᒪᑦ ᑕᑯᔪᒪᓪᓗᓯ, ᖁᕕᐊᓱᖏᑦᔪᑎᖃᓚᐅᖅᐳᖅᓗ ᐃᓕᑦᓯᓐᓂᒃ ᑐᓴᐅᒪᓕᕐᖕᓂᑦᓯᓐᓂᒃ ᑐᓴᕋᒥ ᖃᓂᒪᓚᐅᕐᖕᓂᖓᓂᒃ. 
27ᐃᓛᒃ ᖃᓂᒪᒻᒪᕆᓚᐅᕐᖕᒪᑦ, ᑐᖁᑲᓴᒃᓗᓂ ᐊᒡᓛᑦ. ᒎᑎᐅᓪᓕ ᓂᑲᒋᓚᐅᖅᐹ, ᑖᓐᓇᑑᖏᑦᑐᖅᓕ ᐅᕙᖓᑦᑕᐅᖅ ᓂᑲᒋᓚᐅᕐᖕᒪᖓ, ᕿᒃᓵᖕᓇᖅᑐᒦᓐᓂᕋ ᐃᓚᔭᐅᒋᐊᓪᓚᖁᓇᒍ ᕿᒃᓵᖕᓇᖅᑐᒧᑦ. 
28ᑲᑦᓱᖕᒊᕆᐊᓪᓚᒃᐳᖓᓕ ᑎᓕᔪᒪᓪᓗᒍ ᐃᓕᑦᓯᓐᓄᑦ, ᖁᕕᐊᓱᖁᓪᓗᓯ ᑕᑯᓕᕐᖕᒥᒍᑦᓯᐅᒃ, ᐃᓱᒪᔮᕐᖕᓂᕋᓗ ᐃᑯᓪᓚᐅᒥᖁᓪᓗᒍ. 
29ᑍᒤᒻᒪᑦ ᐃᓚᓕᐅᖅᓯᐅᒃ ᖁᕕᐊᓱᒻᒪᕆᒡᓗᓯ ᐊᑕᓂᕐᖕᒥ; ᑍᒤᑦᑐᓪᓗ ᑖᑦᓱᑐᓇᖅ ᐅᐱᒋᑦᓯᐊᖅᓯᒋᒃ, 
30ᐃᓛᒃ ᐃᓅᓯᕐᖕᒥᓂᒃ ᐊᓐᓂᕈᓱᓚᐅᖏᒻᒪᑦ ᐊᒡᓛᑦ ᑐᖁᑲᓴᓚᐅᖅᐳᖅ; ᙭ᔅᑑᓯᐅᑉ ᐱᓂᐊᖁᔭᖏᑦ ᐱᑦᔪᑎᒋᓪᓗᒋᑦ, ᐃᓕᑦᓯᓐᓂᒃ ᐃᓇᖐᓗᓂ ᐅᕙᓐᓂᒃ ᐃᑲᔪᕈᒪᓪᓗᓂ.
