1ᑭᖑᕐᖓᒍᑦ ᐊᖓᔪᖅᑳᖅᔪᐊᖅ ᑍᕕᑎ ᐅᓇᑕᕆᐊᖅᐳᖅ ᐱᓕᔅᑎᐊᒥᐅᓂᒃ, ᓵᓚᒋᓪᓗᒋᓪᓗ, ᒑᑎᓗ ᓄᓇᓕᒃ ᓄᓇᖁᑎᑖᕆᕚ ᐱᓕᔅᑍᓂᒥᐅᓂᑦ. 
2ᒧᐊᐱᒥᐅᓪᓗ ᓵᓚᒋᕔᑦ, ᐱᔨᑖᕆᓪᓗᒋᓪᓗ ᑐᓂᓯᖃᑦᑕᓕᖅᐳᓪᓗ ᐊᑭᓕᐅᑎᒥᖕᓂᒃ ᑖᑦᓱᒧᖓ. 
3ᐊᒻᒪ ᑍᕕᑎᐅᑉ ᓵᓚᒋᒋᕚ ᕼᐊᑕᑎᔨᕆ ᔫᐸᐅᑉ ᐊᖓᔪᖅᑳᖅᔪᐊᖓ, ᕼᐊᒫᑎᐅᑉ ᖃᓂᒋᔮᓃᑦᑐᖅ, ᐊᖓᔪᖅᑲᐅᕕᓂ ᐊᖏᒡᓕᒋᐊᖅᑎᓐᓇᓱᓚᐅᕐᖕᒪᒍ ᑰᒃ ᐃᕗᕅᑎᐅᑉ ᑲᖏᐊᓃᑦᑐᖅ ᑎᑭᓪᓗᒍ. 
4ᑍᕕᑎᐅᓪᓗ ᐊᒃᓴᓗᐊᓕᖕᓂᒃ ᕿᒧᒃᓯᐅᑎᓂᒃ 1,000-ᓂᒃ ᐱᑖᖅᕕᒋᕚ, 7,000-ᓂᒃ ᕿᒻᒥᖅᔪᐊᒃᑰᖅᑎᓂᒃ, 20,000-ᓂᒡᓗ ᐅᓇᑕᖅᑐᒃᓴᓂᒃ ᐱᓱᒃᑎᓂᒃ; ᑍᕕᑎᐅᓪᓗ ᐊᒃᓴᓗᐊᓕᖕᓄᑦ ᐊᑐᖅᑕᐅᓲᑦ ᕿᒻᒥᖅᔪᐊᑦ ᑭᖑᕋᖏᑦ ᑭᐱᐅᕋᖅᐰᑦ, 100-ᓂᒃ ᐊᒥᐊᒃᑯᑐᐃᓐᓇᖅᓗᒋᑦ ᐊᒃᓴᓗᐊᓕᖕᓄᑦ ᐊᑐᖅᑕᐅᔪᓐᓇᖅᑐᓂᒃ.
5ᓯᕆᐊᒥᐅᓪᓗ ᑕᒫᓯᑰᓯᒥᐅᑍᑦ ᐃᑲᔪᕆᐊᖅᑎᓪᓗᒋᑦ ᕼᐊᑕᑎᔨᕆᒥᒃ ᔫᐸᐅᑉ ᐊᖓᔪᖅᑳᖅᔪᐊᖓᓂᒃ, ᑍᕕᑎ ᑐᖁᑦᓯᓚᐅᖅᐳᖅ 22,000-ᓂᒃ ᓯᕆᐊᒥᐅᑦ ᐅᓇᑕᖅᑐᒃᓴᖏᓐᓂᒃ. 
6ᑕᕝᕙ ᑍᕕᑎ ᐅᓇᑕᖅᑐᒃᓴᖃᖅᕕᓕᐅᖅᐳᖅ ᓯᕆᐊᒥ ᑕᒫᓯᑰᓯᒦᑦᑐᒥ; ᓯᕆᐊᒥᐅᓪᓗ ᑍᕕᑎᒧᑦ ᐱᔨᒋᔭᐅᓕᖅᐳᑦ, ᑐᓂᓯᕙᓕᖅᓗᑎᒡᓗ ᐊᑭᓕᐅᑎᓂᒃ ᑖᑦᓱᒧᖓ. ᐊᑕᓂᐅᓪᓗ ᑍᕕᑎ ᓵᓚᖃᖅᑎᖃᑦᑕᓚᐅᖅᐹ ᓇᒧᑐᐃᓐᓇᖅ ᐂᑐᐊᕅᖕᒪᑦ. 
7ᑍᕕᑎᐅᓪᓗ ᓴᐴᓗᑍᑦ ᒎᓗᐃᑦ ᑎᒍᕔᑦ ᕼᐊᑕᑎᔨᕆᐅᑉ ᐱᔨᖏᓐᓂᑦ, ᔪᕉᓴᓚᒧᐊᕈᑎᓪᓗᒋᓪᓗ. 
8ᑍᕕᑎᓗ ᑲᓐᓄᔭᖁᑎᑖᕆᕗᖅ ᐊᖏᔪᖅᔪᐊᒥᒃ ᑎᑉᕼᐊᑕᒥᑦ ᑯᓐᒥᓪᓗ ᕼᐊᑕᑎᔨᕆᐅᑉ ᐃᒡᓗᒐᓴᖏᓐᓂᑦ; ᑭᖑᓂᖓᒍᓪᓗ ᑖᒃᑯᓇᓐᖓᑦ ᓲᓗᒨᓂ ᓴᓇᓚᐅᖅᐳᖅ ᐴᒍᑕᖅᔪᐊᓂᒃ, ᓇᐸᔪᓂᒡᓗ ᐃᓗᓕᖁᑎᓂᒡᓗ ᑲᓐᓄᔭᓂᒃ.
9ᑕᐅᓕ ᕼᐊᒫᑎᐅᑉ ᐊᖓᔪᖅᑳᖅᔪᐊᖓ ᑐᓴᕋᒥ ᑍᕕᑎᐅᑉ ᓵᓚᖃᕐᖕᓂᖓᓂᒃ ᕼᐊᑕᑎᔨᕆᐅᑉ ᔫᐸᐅᑉ ᐊᖓᔪᖅᑳᖅᔪᐊᖓᑕ ᐅᓇᑕᖅᑐᒃᓴᖁᑎᓕᒫᖏᓐᓂᒃ. 
10ᐃᕐᖕᓂᕐᖕᒥᓂᒃ ᑎᓕᓯᕗᖅ ᕼᐊᑐᕌᒥᒃ ᐊᖓᔪᖅᑳᖅᔪᐊᒧᑦ ᑍᕕᑎᒧᑦ, ᐃᓚᓕᐅᖅᓗᒍ ᐅᐱᒋᔪᒪᓪᓗᒍ ᐅᓇᑕᓚᐅᕐᖕᓂᖓ ᓵᓚᖃᕐᖕᓂᖓᓗ ᕼᐊᑕᑎᔨᕆᒥᒃ; ᕼᐊᑕᑎᔨᕆ ᐅᓇᑕᖃᑎᖃᖃᑦᑕᓚᐅᕐᖕᒪᑦ ᑕᐅᒥᒃ. ᕼᐊᑐᕌᒥᓗ ᓇᒃᓴᓚᐅᖅᐳᖅ ᖃᓄᐃᑦᑐᑐᐃᓐᓇᓂᒃ ᓴᓇᓯᒪᔪᓂᒃ ᒎᓗᓂᒃ, ᓯᐅᓪᕕᕆᓂᒡᓗ ᑲᓐᓄᔭᓂᒡᓗ. 
11ᑕᒪᒃᑯᐊᑦᑕᐅᖅ ᐊᖓᔪᖅᑳᖅᔪᐊᑉ ᑍᕕᑎᐅᑉ ᐊᑕᓂᕐᖕᒧᑦ ᐂᑦᑑᑎᒋᓚᐅᖅᐰᑦ, ᓯᐅᓪᕕᕇᑦ ᒎᓗᐃᓪᓗ ᐃᓅᖃᑎᒌᒡᔪᐊᓂᑦ ᐱᓚᐅᖅᑕᓂ ᐅᑯᓇᓐᖓᑦ ᐄᑐᒥᒥᑦ, ᒧᐊᐱᒥᑦ, ᐊᒧᓁᑎᒥᓪᓗ ᐱᓕᔅᑍᓂᒥᐅᓂᑦ, ᐊᒪᓕᒃᑯᓐᓂᓪᓗ. 
12ᐊᐱᓮᓗ ᔨᕈᐃᐊᐅᑉ ᐃᕐᖕᓂᖓᑕ ᐄᑐᒥᒥᐅᑦ ᑐᖁᓚᐅᖅᐰᑦ 18,000-ᑦ ᓇᖅᓴᒥ ᑕᕆᐅᕐᖕᒥ. 
13ᐅᓇᑕᖅᑐᒃᓴᖃᖅᕕᓕᐅᖅᐳᖅᓗ ᐄᑐᒥ; ᐄᑐᒥᒥᐅᓕᒫᓪᓗ ᑍᕕᑎᒧᑦ ᐱᔨᒋᔭᐅᓕᖅᐳᑦ. ᐊᑕᓂᐅᓪᓗ ᑍᕕᑎ ᓵᓚᖃᖅᑎᖃᑦᑕᓚᐅᖅᐹ ᐂᕕᒋᔭᓕᒫᖏᓐᓂᒃ. 
14ᑕᕝᕙ ᑍᕕᑎ ᐊᐅᓚᑦᓯᓕᓚᐅᖅᐳᖅ ᐄᓴᕅᓕᒥᐅᓕᒫᓂᒃ; ᐃᓱᐊᖅᑐᒥᒃ ᐱᓇᓱᐊᖅᕕᒋᕔᑦ ᐊᑦᔨᒌᒃᑎᑦᓯᐊᖅᓗᒋᓪᓗ ᐃᓄᖁᑎᓕᒫᓂ. 
15ᔪᐊᐱᓗ ᔨᕈᐃᐊᐅᑉ ᐃᕐᖕᓂᖓ ᐊᖓᔪᖅᑳᖑᕗᖅ ᐅᓇᑕᖅᑐᒃᓴᓄᑦ; ᔨᕼᐆᓴᐸᑦᓗ ᐊᕼᐃᓗᑎᐅᑉ ᐃᕐᖕᓂᖓ ᑎᑎᕋᖅᐸᓪᓕᐊᔨᐅᕗᖅ ᐱᓂᐊᕐᖕᓂᐅᔪᓂᒃ. 
16ᔭᑑᒃᓗ ᐊᕼᐃᑑᑉ ᐃᕐᖕᓂᖓ ᐊᐱᒥᓕᒃᓗ ᐊᐰᐊᑕᐅᑉ ᐃᕐᖕᓂᖓ ᑐᓂᕐᕈᓯᖅᑎᑦᓯᔨᐅᕘᒃ; ᓵᕝᓴᓗ ᑎᑎᕋᖅᑎᐅᕗᖅ ᑖᒃᑯᓄᖓ. 
17ᐱᓁᐊᓗ ᔨᕼᐅᐃᐊᑕᐅᑉ ᐃᕐᖕᓂᖓ ᐊᖓᔪᖅᑳᖑᕗᖅ ᓴᐳᓐᓂᐊᖅᑎᓄᑦ ᓯᕆᑍᑎᓄᑦ ᐱᓕᑍᑎᓄᓪᓗ; ᑍᕕᑎᐅᓪᓗ ᐃᕐᖕᓂᖏᑦ ᐊᖓᔪᖅᑳᖑᕗᑦ ᐊᖓᔪᖅᑳᖁᑎᒋᔭᐅᔪᓄᑦ ᐊᖓᔪᖅᑳᖅᔪᐊᒧᑦ.
