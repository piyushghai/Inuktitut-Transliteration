1“ᐊᑕᓂᐅᑉ ᒎᑎᑦᓯ ᐃᓅᖃᑎᒌᒡᔪᐊᓂᒃ ᓄᓇᖃᖅᑐᓂᒃ ᓄᖑᑎᑦᓯᓚᐅᕐᖕᓂᖓᑕ ᑭᖑᓂᖓᒍᑦ ᐃᓕᑦᓯᓐᓄᑦ ᓄᓇᑖᕆᔭᐅᑎᓯᒪᓕᖅᐸᒍ ᑖᒃᑯᐊᓗ ᓄᓇᖓᑦ ᓄᓇᑖᕆᒍᑦᓯᐅᒃ ᐃᒡᓗᒐᓴᖏᓪᓗ ᐃᒡᓗᒋᓕᕈᑦᓯᐅᒃ, 
2ᐃᒡᓗᒐᓴᖕᓂᒃ ᐱᖓᓱᓂᒃ ᓴᓂᖅᕔᔪᒃᓴᐅᕗᓯ ᓄᓇᒥ ᐊᑕᓂᐅᑉ ᒎᑎᑦᓯ ᑐᓂᔭᖓᓂᒃ ᐃᓕᑦᓯᓐᓄᑦ ᓄᓇᑖᕆᖁᓪᓗᒍ. 
3ᐊᖅᑯᑎᓕᐅᖅᑐᒃᓴᐅᕗᓯ, ᓄᓇᑖᕆᔭᓕᒫᑦᓯᓐᓂ ᐱᖓᓱᐃᓕᖅᑲᖓᓗᒍ ᐅᖓᓯᖕᓂᖏᑦ ᖃᐅᔨᓴᖅᓗᒋᑦ ᐊᑕᓂᐅᑉ ᒎᑎᑦᓯ ᑐᓂᔭᖓᓂᒃ ᓄᓇᑖᕆᖁᓪᓗᒍ, ᐃᓅᖃᑎᒥᓂᒃ ᑐᖁᑦᓯᔪᖃᖅᐸᑦ ᓄᓇᓖᑦ ᑖᒃᑯᐊ ᓇᓪᓕᐊᓐᓄᑦ ᕿᒫᔪᖃᕈᓐᓇᖁᓪᓗᒍ ᓴᐳᑎᔭᐅᑦᔪᑎᒃᓴᖓᓄᑦ. 
4ᐃᓄᒡᓕ ᐃᓅᖃᑎᒥᓂᒃ ᐱᔭᕆᐊᖃᖅᐳᖅ, ᑖᒃᑯᓄᖓ ᓇᓪᓕᐊᓐᓄᑦ ᕿᒫᒃᐸᑦ ᐃᒻᒥᓂᒃ ᓴᐳᑎᔪᓐᓇᖅᐳᖅ. ᐃᓅᖃᑎᒥᓂᒃ ᐱᔮᕆᖏᓪᓗᓂ ᑐᖁᑦᓯᒃᐸᑦ ᓯᕗᓂᖓᓂ ᐊᑭᕋᕆᓯᒪᖏᓪᓗᒍ. 
5ᐊᖑᑏᒃ ᒪᕐᕉᒃ ᓇᐹᖅᑐᓂᒃ ᓇᑲᑎᕆᔭᖅᑐᖅᐸᑎᒃ, ᐂᑉᐸᖓ ᓇᐹᖅᑐᒥᒃ ᐅᓕᒪᐅᒻᒧᑦ ᓇᑲᑦᓯᒐᓱᒡᓗᓂ, ᐅᓕᒪᐅᑎᖓ ᐃᐳᖓᓂᑦ ᐲᑲᓪᓚᒡᓗᓂ ᐂᑉᐸᓂ ᐅᓕᒪᐅᑎᒧᑦ ᐱᒃᓯᒡᕕᖏᓗᓂᐅᒃ ᑐᖁᑉᐸᒍ, ᑕᕝᕙ ᑐᖁᑦᓯᔪᖅ ᕿᒫᔪᓐᓇᕋᔭᖅᐳᑦ ᑖᒃᑯᓄᖓ ᐃᒡᓗᒐᓴᖕᓄᑦ ᓇᓪᓕᐊᓐᓄᑐᐃᓐᓇᖅ ᐃᒻᒥᓂᒡᓗ ᓴᐳᑎᓗᓂ. 
6ᑐᖁᑕᐅᔪᒥᒡᓕ ᐊᑭᔪᒪᔪᖅ ᐊᒃᓱᕈᖅᓗᓂ ᑐᖁᑦᓯᔪᒥᒃ ᒪᓕᒃᐸᑦ ᐊᖑᓗᒍᓗ ᕿᒫᔪᖅ, ᐊᖅᑯᑎᐅᑉ ᓯᕕᑐᓂᖓᓄᑦ, ᐃᑭᓕᖅᓗᒍᓗ ᑐᖁᑉᐸᒍ, ᐊᖑᑦ ᑖᓐᓇ ᑐᖁᑕᒃᓴᐅᖏᒃᑲᓗᐊᖅᑎᓪᓗᒍ, ᑐᖁᑕᓂ ᐊᑭᕋᕆᓚᐅᖏᒻᒪᒍ ᓯᕗᓂᖓᓂ. 
7ᑍᒤᒻᒪᑦ ᑕᕝᕙ ᐱᖁᔨᕗᖓ ᐃᓕᑦᓯᓐᓂᒃ, ᐃᒡᓗᒐᓴᖕᓂᒃ ᐱᖓᓱᓂᒃ ᓇᓗᓁᖅᓯᖁᔨᓯᒪᕗᖓ ᕿᒫᕕᒃᓴᐅᓂᐊᖅᑐᓂᒃ.
8ᐊᑕᓂᐅᓪᓕ ᒎᑎᑦᓯ ᓄᓇᒋᔭᓯ ᑭᒡᓕᖓ ᐊᖏᒡᓕᒋᐊᖅᑎᑉᐸᒍ, ᑕᒪᓐᓇ ᓯᕗᓕᕕᓂᑦᓯᓐᓄᑦ ᐊᖏᕈᑎᒋᓯᒪᒐᒥᐅᒃ ᑍᒤᓐᓂᐊᕐᖕᓂᕋᖅᓗᒍ, 
9ᑕᕝᕙ ᑲᒪᑦᓯᐊᖅᓗᓯ ᐱᖁᔨᓂᓕᒫᖏᑦ ᐊᑐᑦᓯᐊᕈᑦᓯᐅᒃ, ᐅᓪᓗᒥ ᐱᖁᔨᑦᔪᑎᒋᔭᒃᑲ, ᐊᑕᓂᖅ ᒎᑎᓯ ᐅᖓᒋᑦᓯᐊᖅᓗᒍ ᐊᑐᖅᑕᐅᖁᔭᖏᓪᓗ ᐊᑐᑦᓯᐊᖅᓗᒋᑦ, ᑕᕝᕙ ᐃᒡᓗᒐᓮᑦ ᕿᒫᕖᑦ ᐱᖓᓱᑦ ᐃᓚᒃᑲᓐᓂᕋᔭᖅᐸᓯ ᐱᖓᓱᒃᑲᓐᓂᕐᖕᓂᒃ. 
10ᑍᒤᓕᐅᖅᑐᒃᓴᐅᕗᓯ, ᐸᓯᔭᒃᓴᐅᖏᑦᑐᓂᒃ ᐃᓄᖕᓂᒃ ᑐᖁᑕᐅᔪᖃᖃᑦᑕᖁᓇᒍ ᓄᓇᑦᓯᓐᓂ ᐊᑕᓂᐅᑉ ᒎᑎᑦᓯ ᑐᓂᔭᖓᓂ ᐃᓕᑦᓯᓐᓄᑦ ᓄᓇᑖᕆᖁᓪᓗᒍ, ᐃᓕᑦᓯᓗ ᐸᓯᔭᒃᓴᐅᖁᓇᓯ ᑐᖁᑕᐅᔪᑦ ᐱᓪᓗᒋᑦ.
11ᐊᖑᓪᓕ ᐃᓅᖃᑎᒥᓂᒃ ᐆᒥᓱᒃᐸᑦ, ᐱᕕᒃᓴᒥᓂᒡᓗ ᓈᒻᒪᓈᖅᓯᓗᓂ, ᐱᔮᕆᓗᓂ ᐱᒋᐊᖅᐸᒍ, ᐃᑭᓕᖅᓗᒍᓗ ᑐᖁᑉᐸᒍ, ᑐᖁᑦᓯᔪᖅᓗ ᕿᒫᒃᐸ ᐃᒡᓗᒐᓴᖕᓄᑦ ᓇᓪᓕᐊᓐᓄᑦ ᓇᓗᓁᖅᓯᒪᔪᓄᑦ. 
12ᑕᕝᕙ ᓄᓇᒋᔭᖓᓂ ᐊᖓᔪᖅᑳᖑᔪᑦ ᑖᑦᓱᒪ ᑐᖁᑕᐅᔫᑉ ᐃᓚᒋᔭᖏᓐᓂᒃ ᑎᓕᓯᒐᔭᖅᐳᑦ ᑐᖁᑦᓯᓯᒪᔪᖅ ᑎᒍᔭᐅᔭᖅᑐᖁᓪᓗᒍ ᑍᑲᓐᖓᑦ, ᐊᑭᓂᐊᕈᒪᔪᒧᓪᓗ ᑐᓂᔭᐅᓗᓂ, ᑖᓐᓇ ᑐᖁᑦᓯᔪᕕᓂᖅ ᑐᖁᑕᐅᖁᓪᓗᒍ. 
13ᓂᑲᒋᔭᐅᔭᕆᐊᖃᓐᖏᓚᖅ, ᐄᓴᕅᓕᒥᐅᑦ ᑕᕝᕙ ᓴᓗᒻᒪᖅᑕᐅᒐᔭᖅᐳᑦ ᑐᖁᑕᐅᔪᒃᓴᐅᖕᒪᑦ ᐸᓯᔭᒃᓴᐅᖏᑦᑑᑉ ᑐᖁᑕᐅᓂᕕᓂᖓᓂᑦ, ᖃᓄᐃᓕᐅᕐᖕᓂᓕᒫᑦᓯᒍᑦ ᖃᓄᐃᖏᑦᓯᐊᖁᓪᓗᓯ.”
14“ᐃᓅᖃᑎᑦᓯ ᓄᓇᖓᑕ ᑭᒡᓕᖓᑕ ᓇᓗᓁᒃᑯᑕᖓᓂᒃ ᐲᖅᓯᔪᒃᓴᐅᓐᖏᓚᑎᑦ, ᓯᕗᓂᑦᓯᓐᓂ ᐃᓅᓚᐅᖅᑐᑦ ᐃᓕᔭᕕᓂᖏᓐᓂᒃ ᐊᑕᓂᐅᑉ ᒎᑎᑦᓯ ᑐᓂᓯᒪᔭᖓᓂᒃ ᐃᓕᑦᓯᓐᓄᑦ.”
15“ᐃᓄᖕᒥᒃ ᐊᑕᐅᓯᑐᐃᓐᓇᕐᖕᒥᒃ ᖃᐅᔨᓯᒪᔪᖃᖅᑎᓪᓗᒍ ᓈᒻᒪᓐᖏᓚᖅ ᐊᖑᒻᒥᒃ ᐱᕋᔭᒃᓯᒪᔪᒥᒃ ᐸᓯᔭᒃᓴᐅᑎᑦᓯᓇᓱᒋᐊᒃᓴᖅ; ᒪᕐᕉᒃᐸᑎᒡᓕ ᖃᐅᔨᓯᒪᔫᒃ ᐱᖓᓱᓪᓘᓐᓃᑦ, ᐸᓯᔭᒃᓴᓐᖑᖅᑎᑦᓯᔪᓐᓇᖅᐳᑦ. 
16ᐊᖑᓪᓕ ᐃᓅᖃᑎᒥᓂᒃ ᐸᓯᔭᒃᓴᓐᖑᖅᑎᑦᓯᓇᓱᐊᕋᔭᖅᐸᑦ ᓱᓕᖏᑦᑐᒧᑦ ᓵᑕᐅᑎᑦᓯᓇᓱᒃᐸᑦ ᐱᕋᔭᒃᓯᒪᓂᕅᓗᓂ, 
17ᑕᕝᕙ ᑕᒪᕐᖕᒥᒃ ᑖᒃᑯᐊᒃ ᑲᑎᕕᐅᓲᒧᑦ ᑐᒃᓯᐊᖅᕕᖕᒧᐊᖅᑐᒃᓴᐅᕘᒃ ᖃᐅᔨᓇᓱᐊᖅᑕᐅᓗᑎᒡᓗ ᑐᑭᑖᕈᑕᐅᔪᒃᓴᐅᕘᒃ ᑐᓂᕐᕈᓯᖅᑎᑦᓯᔨᓄᑦ ᐋᖅᑭᒃᓱᐃᔨᓄᓪᓗ ᐱᓇᓱᐊᖅᕕᒃᓴᖏᑕ ᓇᓪᓕᐅᑎᓯᒪᓂᖏᑦ ᒪᓕᒡᓗᒋᑦ. 
18ᐋᖅᑭᒃᓱᐃᔩᑦ ᖃᐅᔨᓇᓱᐊᑦᓯᐊᖅᑐᒃᓴᐅᕗᑦ ᐊᐱᖅᓱᑲᑕᑦᓯᐊᖅᓗᑎᒃ; ᐊᖑᓪᓕ ᓱᓕᖏᑦᑐᒥᒃ ᐱᑦᔪᑎᖃᖅᓗᓂ ᓵᑕᐅᑎᑦᓯᓇᓱᐊᖅᓯᒪᒃᐸᑦ ᐄᓴᕅᓕᒥᐅᑕᐅᖃᑎᒥᓂᒃ, 
19ᑕᕝᕙ ᓱᒋᐊᖅᑕᐅᔪᒃᓴᐅᕗᖅ ᑖᑦᓱᒪ ᐸᓯᔭᒃᓴᐅᓂᕋᖅᑕᐅᔫᑉ ᓱᒋᐊᖅᑕᐅᑦᔪᑎᒋᒐᔭᓐᖑᐊᓚᐅᖅᑕᖓᓂᒃ. ᑕᕝᕙ ᑍᒤᓕᐅᖅᓗᓯ ᑕᒪᓐᓇ ᐱᐅᖏᑦᑐᓕᓂᖅ ᓄᖅᑲᖅᑎᒃᑲᔭᖅᐸᓯ. 
20ᑕᕝᕙ ᐃᓄᓕᒫᓄᑦ ᑐᓴᖅᑕᐅᒐᔭᖅᐳᖅ ᖃᓄᐃᓕᐅᖅᑐᖃᖅᓯᒪᖕᒪᖔᑦ; ᓯᕘᕋᓕᖅᓗᑎᒡᓗ, ᑕᒪᑐᒥᖓᓗ ᐱᐅᖏᑦᑐᒥᒃ ᐱᓇᓱᐊᖅᑐᖃᕈᒪᔪᓐᓃᕋᔭᖅᐳᖅ. 
21ᑍᒤᓕᐅᖅᑐᖃᕋᔭᖅᐸᑦ ᑕᑯᓐᓇᕐᖕᓂᑦᓯᒍᑦ ᓂᑲᒍᓱᓕᖅᑐᒃᓴᐅᓐᖏᓚᓯ; ᑕᒪᓐᓇ ᓱᒋᐊᖅᑕᐅᓂᖅ ᐊᑭᓕᖅᑕᐅᔭᕆᐊᖃᕐᖕᒪᑦ ᐃᓅᓯᖅ ᐃᓅᓯᕐᖕᒧᑦ, ᐃᔨ ᐃᔨᒨᑦ, ᑭᒍᑎ ᑭᒍᑎᒧᑦ, ᐊᒡᒊᓪᓗ ᐊᒡᒐᓄᑦ, ᐃᑎᒊᓪᓗ ᐃᑎᒐᖕᓄᑦ.”
