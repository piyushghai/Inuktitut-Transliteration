1“ᓱᓕᔪᒥᒃ ᐅᖃᐅᑎᕙᑦᓯ, ᓇᓪᓕᐊᑦ ᐃᑎᖅᑕᖅᕕᒃᑯᑦ ᐃᑎᖏᑦᑐᖅ ᓰᐱᒃᑯᕕᖕᒧᑦ ᒪᔪᖅᓗᓂᓕ ᐊᓯᐊᒍᑦ ᐃᑎᖅᑐᖅ, ᑖᓐᓇ ᑎᒡᓕᒃᑎᐅᕗᖅ ᐊᖅᓵᖅᑎᕆᔨᐅᓪᓗᓂᓗ. 
2ᐃᑎᖅᑕᖅᕕᒃᑯᓪᓕ ᐃᑎᖅᑐᖅ ᑖᓐᓇ ᓰᐲᑦ ᐰᖅᓯᔨᒋᕚ. 
3ᑖᓐᓇ ᐃᑎᖅᑕᖅᕕᐅᑉ ᑲᒪᔨᖓᑕ ᐅᒃᑯᐃᕈᑎᕚ; ᓰᐲᓪᓗ ᓂᐱᖓ ᑐᓴᖅᐹᑦ ᓰᐱᖁᑎᒥᓂᒃ ᕾᖁᔨᓕᕐᖕᒪᑦ ᐊᑎᖏᑦ ᑍᓪᓗᒋᑦ ᑕᕝᕙᓐᖓᓪᓗ ᓯᕗᓕᖅᓗᓂ ᐊᓂᖃᑎᒋᕔᑦ. 
4ᐊᓂᖃᑎᒋᔭᕇᕋᒥᒋᓪᓗ ᓯᕗᓕᓕᖅᐳᖅ, ᓯᐲᓪᓗ ᒪᓕᒃᐹᑦ, ᓂᐱᖓ ᐃᓕᑕᕆᒐᒥᑦᔪᒃ. 
5ᖃᐅᔨᒪᓐᖏᑕᒥᖕᓂᒡᓕ ᒪᓕᖕᓂᐊᓐᖏᓚᑦ; ᕿᒫᖔᖅᐳᓪᓕ ᑖᑦᓱᒪᓐᖓᑦ, ᖃᐅᔨᒪᓐᖏᑕᒥ ᓂᐱᖓᓂᒃ ᐃᓕᑕᖅᓯᖏᓐᓇᒥᒃ.”
6ᐊᑦᔨᐅᔪᒥᒃ ᑕᒪᑐᒥᖓ ᔩᓱᓯᐅᑉ ᐅᖃᖅᕕᒋᕔᑦ, ᑐᑭᓯᓐᖏᓚᓪᓕ ᖃᓄᖅ ᑐᑭᓕᖕᒥᒃ ᐅᖃᐅᑦᔭᐅᖕᒪᖔᕐᖕᒥᒃ.
7ᑕᕝᕙ ᔩᓱᓯᐅᑉ ᐅᖃᖅᕕᒋᒃᑲᓐᓂᓕᖅᐰᑦ, “ᓱᓕᔪᒥᒃ ᐅᖃᐅᑎᕙᑦᓯ, ᐅᕙᖓ ᓰᐲᑦ ᐃᑎᖅᑕᖅᕕᒋᕚᖓ. 
8ᓯᕗᓂᓐᓂ ᑎᑭᓚᐅᖅᑐᓕᒫᑦ ᑎᒡᓕᒃᑎᐅᓪᓗᑎᒡᓗ ᐊᖅᓵᖅᑎᕆᔨᐅᓚᐅᖅᐳᑦ; ᓰᐲᓪᓗ ᓈᓚᓚᐅᓐᖏᓔᑦ. 
9ᐃᑎᖅᑕᖅᕕᐅᕗᖓ; ᓇᓪᓕᐊᓐᓂᒃ ᐅᕙᒃᑯᑦ ᐃᑎᖅᑐᖃᖅᐸᑦ, ᑖᓐᓇ ᐱᐅᓕᔭᐅᓂᐊᖅᐳᖅ, ᐃᑎᖅᓗᓂᓗ ᐊᓂᓗᓂᓗ ᓂᕿᒃᓴᓕᖕᒥᒃ ᓇᓂᓯᓂᐊᖅᐳᖅ. 
10ᑎᒡᓕᒃᑎ ᕾᕙᒃᐳᖅ ᑎᒡᓕᒍᒪᑐᐃᓐᓇᖅᓗᓂ ᑐᖁᑦᓯᔪᒪᓪᓗᓂᓗ ᐊᓯᕈᐃᔪᒪᓪᓗᓂᓗ; ᐅᕙᖓᓕ ᑎᑭᑉᐳᖓ ᐃᓅᓯᖅᑖᕈᓐᓇᖅᓯᖁᓪᓗᒋᑦ, ᐃᓅᓯᕐᖕᒥᒡᓗ ᑭᓐᖒᒪᒃᓯᖏᑦᑐᒥᒃ ᐱᖃᕈᓐᓇᖅᓯᖁᓪᓗᒋᑦ.
11ᐅᕙᖓᐅᕗᖅ ᐰᖅᓯᔨᑦᓯᐊᖅ. ᐰᖅᓯᔨᑦᓯᐊᖅ ᐃᓅᓯᕐᖕᒥᓂᒃ ᑐᓂᓯᕗᖅ ᓰᐲᑦ ᐱᓪᓗᒋᑦ. 
12ᑎᓕᔭᐅᓯᒪᑐᐃᓐᓇᖅᑐᖅᓕ ᐰᖅᓯᔨᐅᖏᑦᑐᖅ, ᓇᖕᒥᓂᖃᖏᑦᑐᖅᓗ ᓰᐱᓂᒃ, ᐊᒪᕈᕐᖕᒥᒃ ᕾᓕᖅᑐᒥᒃ ᑕᑯᒐᒥ ᓰᐲᑦ ᕿᒪᒡᓗᒋᑦ ᕿᒫᕗᖅ; ᐊᒪᕉᓪᓗ ᓰᐲᑦ ᐊᖑᓪᓗᒋᑦ ᓯᐊᒻᒪᖅᑎᑉᐰᑦ. 
13ᑎᓕᔭᐅᓯᒪᑐᐃᓐᓇᖅᑐᖅ ᕿᒫᕗᖅ ᑎᓕᔭᐅᓯᒪᑐᐃᓐᓇᕋᒥ ᓰᐱᓂᒡᓗ ᐃᒃᐱᒍᓱᒐᓂ. 
14ᐅᕙᖓᐅᕗᖅ ᐰᖅᓯᔨᑦᓯᐊᖅ; ᓇᖕᒥᓂᒃᑲ ᐃᓕᑕᕆᕙᒃᑲ ᐃᓕᑕᕆᔭᐅᓪᓗᖓᓗ ᑖᒃᑯᓄᖓ. 
15ᓲᖅᓗ ᐊᑖᑕᐅᑉ ᐃᓕᑕᕆᖕᒪᖓ ᐅᕙᖓᓗ ᐊᑖᑕ ᐃᓕᑕᕆᒐᒃᑯ; ᐃᓅᓯᕋᓗ ᑐᓂᕙᕋ ᓰᐲᑦ ᐱᓪᓗᒋᑦ. 
16ᐊᓯᖏᓐᓂᒡᓗ ᓰᐱᖁᑎᖃᖅᐳᖓ, ᑕᕝᕙᓐᖓᑦ ᓰᐱᒃᑯᕕᖕᒥᒃ ᐱᓯᒪᖏᑦᑐᓂᒃ; ᑖᒃᑯᐊᑦᑕᐅᖅ ᑕᕝᕗᖓ ᐃᑎᖅᑎᑦᓴᕆᐊᖃᖅᐸᒃᑲ; ᓂᐱᓐᓂᒡᓗ ᑐᓴᕈᒫᖅᐳᑦ. ᐊᑕᐅᓯᐅᖃᑎᒌᒍᒫᖅᐳᑦ, ᐊᑕᐅᓯᕐᖕᒥᒡᓗ ᐰᖅᓯᔨᖃᖅᓗᑎᒃ.
17ᑕᒪᓐᓇ ᐱᓪᓗᒍ ᐊᑖᑕᐅᑉ ᓇᒡᓕᒋᕚᖓ, ᐃᓅᓯᓐᓂᒃ ᑐᓂᓯᓂᓐᓄᑦ, ᐊᒻᒪ ᐅᑎᖅᑎᑦᓯᔪᓐᓇᖁᓪᓗᖓ ᐃᓅᓯᓐᓂᒃ. 
18ᐃᓅᓯᓐᓂᒃ ᐊᖅᓵᖅᑕᐅᓐᖏᓚᖓ ᑭᓇᒧᓪᓘᓐᓃᑦ, ᓇᖕᒥᓂᖅᓕ ᐃᓱᒪᖅᓱᖅᓗᖓ ᑐᓂᕐᕈᑎᒋᕙᕋ. ᐱᔪᓐᓇᕐᖕᓂᖃᖅᐳᖓ ᑐᓂᕐᕈᑎᒋᓗᒍ, ᐱᔪᓐᓇᕐᖕᓂᖃᕆᕗᖓᓗ ᐊᒻᒪ ᐅᑎᖅᑎᓪᓗᒍ; ᑕᒪᑐᒥᖓ ᑍᒫᒃ ᐊᑖᑕᒪ ᐱᖁᓚᐅᖅᐹᖓ ᐱᓇᓱᐊᖁᓪᓗᖓ.”
19ᑕᕝᕙ ᔫᑎᑦ ᐊᖏᖃᑎᒌᒍᓐᓃᕆᕗᑦ ᐅᖃᐅᓰᑦ ᑕᒪᒃᑯᐊ ᐱᓪᓗᒋᑦ. 
20ᐅᓄᖅᑐᑦ ᑕᕝᕙᓃᑦᑐᑦ ᐅᖃᖅᐳᑦ, “ᐊᓂᕐᖕᓂᖅᓗᖕᒥᒃ ᐃᓗᒻᒥᖅᑕᐅᓯᒪᕗᖅ, ᐃᓱᒤᕈᑎᓯᒪᕗᖅ; ᓱᖕᒪᓄᓇ ᓈᓚᒃᐱᓯᐅᒃ?”
21ᐊᓯᖏᑦ ᐅᖃᖅᐳᑦ, “ᐊᓂᕐᖕᓂᖅᓗᒥᒃ ᐃᓗᒻᒥᖅᑕᐅᓯᒪᔪᖅ ᑍᒫᒃ ᐅᖃᓪᓚᒍᓐᓇᓐᖏᓚᖅ. ᖃᓄᖅ ᐊᓂᕐᖕᓂᖅᓗᒃ ᑕᐅᑐᖏᑦᑐᓂᒃ ᑕᐅᑐᓕᖅᑎᑦᓯᔪᓐᓇᖅᐹ?”
22ᐅᑭᐅᖑᑎᓪᓗᒍ ᑐᒃᓯᐊᖅᕕᒡᔪᐊᑉ ᐊᑐᖅᑕᐅᒋᐊᓕᕐᖕᓂᖓᓂᒃ ᓇᓪᓕᐅᓐᓂᖅᓯᐅᓚᐅᖅᐳᑦ ᔪᕉᓴᓚᒥ; 
23ᔩᓱᓯᓗ ᐱᓱᒃᑎᓪᓗᒍ ᑐᒃᓯᐊᖅᕕᒡᔪᐊᕐᖕᒥ, ᓲᓗᒨᓂᐅᑉ ᑐᖅᓲᖓᓂᒃ ᑍᔭᐅᔪᒃᑯᑦ. 
24ᔫᑎᑦ ᔩᓱᓯ ᐊᕙᓗᕚᑦ ᐅᖃᐅᑎᓪᓗᒍᓗ, “ᖃᓄᖅ ᐊᑯᓂᐅᑎᒋᔪᖅ ᐅᕙᑦᑎᓐᓄᑦ ᐅᖃᖅᑍᓕᒪᓂᐊᖅᐲᑦ? ᐅᖃᐅᑎᑦᓯᐊᓚᐅᖅᑎᒍᑦ ᓱᓕᑦᓯᐊᖅᓗᑎᑦ ᙭ᔅᑑᓯᐅᖕᒪᖔᖅᐱᑦ?”
25ᔩᓱᓯᐅᑉ ᑭᐅᕔᑦ, “ᐅᖃᐅᑎᓚᐅᖅᐸᑦᓯ, ᐅᒃᐱᓚᐅᓐᖏᓚᓯᓕ. ᐱᓂᐊᕐᖕᓃᑦ ᐱᓂᐊᕐᖕᓂᕆᔭᒃᑲ ᐊᑖᑕᒪ ᐱᔪᓐᓇᖅᑎᑦᓯᓂᖓᒍᑦ, ᑕᒪᒃᑯᐊ ᓇᓗᓁᖅᓯᕗᑦ ᐅᕙᓐᓂᒃ; 
26ᐅᒃᐱᓐᖏᓚᓯᓕ, ᓰᐱᖁᑎᓐᓄᑦ ᐃᓚᒋᔭᐅᖏᓐᓇᑦᓯ. 
27ᓰᐱᖁᑎᒪ ᓂᐱᒐ ᑐᓴᖅᐹᑦ, ᐃᓕᑕᕆᕙᒃᑲᓗ, ᒪᓕᒃᐹᖓᓗ. 
28ᐃᓅᓯᕐᖕᒥᒡᓗ ᓄᖑᓱᐃᑦᑐᒥᒃ ᑐᓂᓯᕕᒋᕙᒃᑲ, ᐊᓯᐅᔪᖃᕐᖕᓂᐊᓐᖏᓚᖅᓗ, ᑭᓇᒧᓪᓘᓐᓃᑦ ᐊᖅᓵᖅᑕᐅᓂᐊᓐᖏᓚᖓ ᑖᒃᑯᓂᖓ ᑎᒍᒥᐊᕐᖕᓂᓐᓂᒃ. 
29ᐊᑖᑕᒐ ᑐᓂᓯᓯᒪᔪᖅ ᐅᕙᓐᓄᑦ ᑖᒃᑯᓂᖓ, ᑕᒤᓐᓂᑦ ᐊᖏᓂᖅᐸᐅᕗᖅ, ᑭᓇᒧᓪᓘᓐᓃᑦ ᐊᑖᑕᒐ ᐊᖅᓵᖅᑕᐅᔪᓐᓇᓐᖏᓚᖅ ᑖᒃᑯᓂᖓ ᑎᒍᒥᐊᕐᖕᓂᖓᓂᒃ. 
30ᐅᕙᖓᓗ ᐊᑖᑕᓗ ᐊᑕᐅᓯᐅᕗᒍᒃ.”
31ᑕᕝᕙ ᔫᑎᑦ ᐅᔭᖅᑲᓂᒃ ᑎᒍᓯᒋᕗᑦ ᔩᓱᓯ ᒥᓪᓗᕈᒪᓪᓗᒍ. 
32ᔩᓱᓯᐅᑉ ᐅᖃᐅᑎᕔᑦ, “ᐱᓂᐊᑦᓯᐊᕐᖕᓂᕐᖕᓂᒃ ᐅᓄᖅᑐᓂᒃ ᐃᓕᑦᓯᓐᓄᑦ ᐱᓇᓱᐊᓚᐅᖅᐳᖓ ᐊᑖᑕᒥᑦ ᐱᔪᓂᒃ; ᐱᓂᐊᕐᖕᓃᑦ ᑕᒪᒃᑯᐊ ᓇᓪᓕᐊᑦ ᐱᓪᓗᒋᑦ ᒥᓪᓗᕈᒪᕕᓯᓐᖔ?”
33ᔫᑎᑦ ᑭᐅᕗᑦ, “ᐱᓂᐊᑦᓯᐊᕐᖕᓂᕆᓚᐅᖅᑕᑎᑦ ᐱᓪᓗᒋᑦ ᒥᓪᓗᕈᒪᓐᖏᓚᑦᑎᒋᑦ ᒎᑎᒥᒡᓕ ᐅᖃᕐᖕᓂᖅᓘᑎᖃᕐᖕᓃᑦ ᐱᓪᓗᒍ; ᐃᓄᑐᐃᓐᓇᐅᓪᓗᑎᑦ, ᐃᓕᖕᓂᒃ ᒎᑎᓐᖑᖅᑎᓐᓇᓱᒃᑲᕕᑦ.”
34ᔩᓱᓯᐅᑉ ᑭᐅᕔᑦ, “ᐱᖁᔭᑦᓯᓐᓂ ᑎᑎᕋᖅᓯᒪᔪᖃᖅᐳᖅ, ‘ᐅᖃᐅᑎᕙᑦᓯ, ᐃᓕᑦᓯ ᒎᑎᐅᕗᓯ.’ 
35ᒎᑎᐅᑉ ᐃᓄᐃᑦ ᑍᓚᐅᖅᐸᒋᑦ ᒎᑎᒥᒃ ᐃᓄᖕᓄᑦ ᐅᖃᓪᓚᒃᑎᓪᓗᒍ ᑍᑦᓱᒪᓂ, (ᖃᐅᔨᒪᕗᒍᑦ ᐊᒡᓔᑦ ᐊᑭᕋᖅᑐᖅᑕᐅᔪᓐᓇᖏᒻᒪᑕ), 
36ᒎᑎᐅᑉ ᐃᑦᔪᕐᖕᓁᑎᓚᐅᖅᑕᖓᓄᑦ ᑎᓕᓚᐅᖅᑕᖓᓄᓪᓗ ᓄᓇᖅᔪᐊᕐᖕᒧᑦ ᐅᖃᕈᓐᓇᖅᐱᓰ? ‘ᒎᑎᒥᒃ ᐅᖃᕐᖕᓂᖅᓘᑎᖃᖅᐳᑎᑦ,’ ᐅᖃᓚᐅᕐᖕᓂᕋ ᐱᓪᓗᒍ, ‘ᒎᑎᐅᑉ ᐃᕐᖕᓂᕆᕚᖓ’? 
37ᐊᑖᑕᒪᑦ ᐱᓂᐊᖅᑕᐅᖁᔭᖏᓐᓂᒃ ᐱᓇᓱᐊᖏᒃᑯᒪ, ᐅᒃᐱᕆᓂᐊᕋᓯᓐᖓ; 
38ᐱᓇᓱᐊᕈᒃᑭᓪᓕ, ᐅᒃᐱᕆᖏᒃᑲᓗᐊᕈᑦᓯᓐᖓ, ᐱᓂᐊᕐᖕᓃᑦ ᐅᒃᐱᕆᓯᒋᒃ, ᐃᓕᑕᖅᓯᓕᖁᓪᓗᓯ ᖃᐅᔨᓕᖅᓗᓯᓗ ᐊᑖᑕ ᐅᕙᓐᓃᒻᒪᑦ ᐅᕙᖓᓗ ᐊᑖᑕᓐᓃᓐᓇᒪ.”
39ᑕᕝᕙ ᔩᓱᓯ ᑎᒍᓇᓱᐊᕋᓗᐊᖅᐹᑦ, ᕿᒪᒃᓯᕗᖅᓕ ᑖᒃᑯᓇᓐᖓᑦ.
40ᐅᑎᓕᕆᕗᖅᓕ ᔪᐊᕐᑕᓂᐅᑉ ᑰᖓᑕ ᐊᑭᐊᓄᑦ ᔪᐊᓇᓯᐅᑉ ᐹᑉᑎᑦᓯᕕᒋᖃᑦᑕᓚᐅᖅᑕᖓᓄᑦ, ᑕᕝᕙᓃᓕᖅᓗᓂᓗ. 
41ᐅᓄᖅᑐᓪᓗ ᐅᐸᒃᐹᑦ; ᐅᖃᖅᓗᑎᒡᓗ, “ᔪᐊᓇᓯ ᓇᓗᓁᒃᑯᑕᕐᖕᓂᒃ ᐱᓇᓱᐊᓚᐅᓐᖏᓚᖅ, ᐅᖃᐅᓯᕆᓚᐅᖅᑕᓕᒫᖏᓪᓕ ᑖᓐᓇ ᐱᓪᓗᒍ ᓱᓕᑦᓯᐊᖅᐳᑦ.” 
42ᑕᕝᕙᓃᑦᑐᓪᓗ ᐅᓄᖅᑐᑦ ᔩᓱᓯᒧᑦ ᐅᒃᐱᓕᖅᐳᑦ.
