1ᑕᕝᕙ ᒨᓯᓯ ᐃᓄᖕᓄᑦ ᐅᖃᓕᖅᐳᖅ, “ᐄᓴᕅᓕᒥᐅᖑᔪᓯ ᐱᖁᔭᓕᒫᑦ ᓈᓚᒃᑕᒃᓴᕆᕙᓯ ᐃᓕᑦᓯᓐᓄᑦ ᐃᓕᓮᑦᔪᑎᒋᓚᐅᖅᑕᒃᑲ, ᑕᕝᕙ ᐃᓅᓂᐊᖅᐳᓯ ᓄᓇᖃᓕᖅᓗᓯᓗ ᓄᓇᒥ ᐊᑕᓂᐅᑉ ᓯᕗᓕᕕᓂᑦᓯ ᒎᑎᖓᑦᑕ, ᑐᓂᓯᒪᔭᖓᓂᒃ ᐃᓕᑦᓯᓐᓄᑦ. 
2ᐃᓕᑦᓯᓐᓄᑦ ᐱᖁᓚᐅᖅᑕᒃᑲ ᐃᓚᔭᒃᓴᕆᓐᖏᓚᓯ, ᐃᓚᓐᖓᖅᑕᒃᓴᕆᓇᒋᓪᓗ. ᐊᑕᓂᐅᑉ ᒎᑎᑦᓯ ᐱᖁᔭᖏᑦ ᐃᓕᑦᓯᓐᓄᑦ ᓈᓚᒐᒃᓴᕆᕙᓯ ᐃᓕᑦᓯᓐᓄᑦ ᑐᓂᓚᐅᖅᑕᒃᑲ. 
3ᐃᓕᑦᓯ ᓇᖕᒥᓂᖅ ᑕᑯᓯᒪᒐᑦᓯ ᐊᑕᓂᐅᑉ ᒎᑎᑦᓯ ᐱᓇᓱᐊᖅᓯᒪᓂᖓᓂᒃ ᖃᖅᑲᒥ ᐰᓕ-ᐱᐅᕆᒥ, ᑕᕝᕙᓂ ᒎᑎᓐᖑᐊᒧᑦ ᐰᓕᒧᑦ ᑐᒃᓯᐊᖅᑐᓂᒃ ᓄᖑᑕᐅᑎᑦᓯᓚᐅᕐᖕᒪᑦ, 
4ᐃᓕᑦᓯᓕ ᐊᑕᓂᕐᖕᒥᑦ ᒎᑎᑦᓯᓐᓂᑦ ᓅᓚᐅᖏᑦᑐᓯᒍᑦ ᓱᓕ ᐅᓪᓗᒥ ᐃᓅᕗᓯ.
5ᐱᖁᔭᓕᒫᓂᒃ ᐊᔪᕆᖅᑐᖅᓯᒪᕙᑦᓯ, ᐊᑕᓂᐅᑉ ᒎᑎᒪ ᐅᖃᐅᓯᐅᖁᓚᐅᖅᑕᓕᒫᖏᓐᓂᒃ. ᑖᒃᑯᐊ ᓈᓚᒐᒃᓴᕆᕙᓯ ᓄᓇᒥ ᓵᓚᒃᓴᕐᖕᓂᒃᑯᑦ ᓄᓇᑖᕆᓂᐊᓕᖅᑕᑦᓯᓐᓂ ᓄᓇᖃᓕᕈᑦᓯ. 
6ᑍᒪᓐᖓᑦ ᑲᔪᓯᑦᓯᐊᖅᓗᓯ ᓈᓚᒐᒃᓴᕆᕙᓯ, ᑕᒪᓐᓇ ᑍᒤᓕᐅᕐᖕᓂᓯ ᐃᓅᖃᑎᒌᒡᔪᐊᓄᑦ ᐊᓯᑦᓯᓐᓄᑦ ᓇᓗᓁᖅᓯᓂᐊᕐᖕᒪᑦ ᖃᓄᖅ ᓯᓚᑐᔫᓂᕆᔭᑦᓯᓐᓂᒃ. ᐱᖁᔭᓂᒃ ᑕᒪᒃᑯᓂᖓ ᑐᓴᓕᕈᑎᒃ, ᐅᖃᕐᖕᓂᐊᖅᐳᑦ, ‘ᐅᑯᐊ ᐃᓅᖃᑎᒌᒡᔪᐊᑦ ᐊᔪᖏᑦᑐᖅᔪᐊᖑᓪᓗᑎᒡᓗ ᓯᓚᑐᔪᖅᔪᐊᖑᕗᑦ ᖃᐅᔨᒪᑦᓯᐊᖅᓗᑎᒡᓗ!’
7ᐃᓅᖃᑎᒌᒡᔪᐊᓂᒃ ᐊᓯᖏᓐᓂᒃ, ᐊᔪᖏᑦᑐᖅᔪᐊᖑᒐᓗᐊᖅᐸᑕ, ᒎᑎᖃᖅᑐᖃᓐᖏᓚᖅ ᑭᓐᖒᒪᓇᓕᖅᑎᓪᓗᒍ ᑍᒫᒃ ᖃᓂᑦᑑᔪᓐᓇᖅᑎᒋᔪᒥᒃ ᐊᑕᓂᐅᑉ ᒎᑎᑦᑕ ᐅᕙᑦᑎᓐᓄᑦ ᑍᒫᒃ ᑲᒪᑦᓯᐊᕐᖕᓂᕆᔭᖓᑎᑐᑦ. ᑐᒃᓯᐊᖅᕕᒋᔭᕌᖓᑦᑎᒍᓗ ᐃᑲᔪᖅᑕᐅᔪᒪᓪᓗᑕ ᑭᐅᖃᑦᑕᕐᖕᓂᕆᔭᖓᑎᑐᑦ ᑍᒤᑦᑐᒥᒃ. 
8ᐃᓅᖃᑎᒌᒡᔪᐊᖑᔪᓂᒃ ᐊᓯᖏᓐᓂᒃ, ᐊᔪᖏᑦᑐᖅᔪᐊᖑᒐᓗᐊᖅᐸᑕ, ᐱᖁᔭᖃᖅᑐᖃᓐᖏᓚᖅ ᐱᖁᔭᑦᑎᑐᑦ ᐋᖅᑭᑦᓯᐊᖅᓯᒪᑎᒋᔪᓂᒃ ᐅᓪᓗᒥ ᐃᓕᓯᓐᓄᒃ ᐊᔪᕆᖅᑐᐃᑦᔪᑎᒋᔭᑦᑐᑦ ᑍᒤᑦᑐᓂᒃ. 
9ᐃᒃᐱᒍᓱᑦᓯᐊᕆᑦᓯ! ᑲᒪᑦᓯᐊᖅᓗᓯᓗ ᐳᐃᒍᖁᓇᓯ, ᐆᒻᒪᑎᑦᓯᓐᓂᓪᓗ ᑕᒪᒃᑯᐊ ᕿᒪᕉᑎᖁᓇᒋᑦ ᐃᓅᓂᓕᒫᑦᓯᓐᓂ, ᓇᖕᒥᓂᖅ ᑕᑯᓪᓚᕆᒃᓯᒪᔭᑦᓯ. ᓄᑕᖅᑲᓯ ᑕᒪᒃᑯᓂᖓ ᐃᓕᓴᖅᑎᖃᑦᑕᖅᓯᐅᒃ ᐃᕐᖑᑕᓯᓗ. 
10ᑍᑦᓱᒪᓂ ᐊᑕᓂᐅᑉ ᒎᑎᑦᓯ ᓵᖓᓂ ᓇᖏᓚᐅᖅᓯᒪᒐᑦᓯ ᖃᖅᑲᒥ ᕼᐆᕆᑉᒥ, ᐅᕙᓐᓄᑦ ᐅᖃᖅᑎᓪᓗᒍ, ‘ᐃᓄᐃᑦ ᑲᑎᖁᓚᐅᒃᑭᑦ, ᐅᖃᐅᓯᕆᔪᒪᔭᓐᓂᒃ ᑐᓴᖁᒐᒃᑭᑦ, ᐅᕙᓐᓂᒃ ᓈᓚᒍᓐᓇᓯᖁᓪᓗᒋᑦ ᐃᓅᓯᖏᑦᑕ ᓈᓂᖓᓄᑦ ᑎᑭᓪᓗᑎᒃ, ᓄᑕᖅᑲᒥᖕᓄᓪᓗ ᑍᒫᒃ ᒪᓕᖁᔨᓗᑎᒃ ᐃᓕᓮᔪᓐᓇᖅᓯᖁᓪᓗᒋᑦ.’
11ᑕᒪᓐᓇ ᓄᑕᖅᑲᑦᓯᓐᓄᑦ ᐅᖃᐅᓯᕆᔭᒃᓴᕆᕙᓯ ᖃᓄᖅ ᐅᐸᒍᑎᓚᐅᕐᖕᒪᖔᑦᓯ ᓇᖏᓚᐅᕐᖕᒪᖔᑦᓯᓗ ᖃᖅᑲᐅᑉ ᑭᒡᓕᖓᓂ ᑍᑦᓱᒪᓂ ᖃᖅᑲᖅ ᓄᕗᑦᑕᕆᒃᑐᒧᑦ ᐳᔪᕐᖕᒧᓪᓗ ᕿᕐᖕᓂᖅᑕᒧᓪᓗ ᐅᓕᒃᑕᐅᓯᒪᑎᓪᓗᒍ ᕿᓚᖕᒥᓪᓗ ᐃᑯᒪᒥᒃ ᓴᖅᑭᑦᑐᖃᖃᑦᑕᖅᑎᓪᓗᒍ. 
12ᐅᖃᐅᑎᔭᒃᓴᕆᕙᓯᑦᑕᐅᖅ ᖃᓄᖅ ᐊᑕᓂᕐᖕᒧᑦ ᐅᖃᓪᓚᒡᕕᒋᔭᐅᖃᑦᑕᓚᐅᕐᖕᒪᖔᑦᓯ ᐃᑯᒪᒥᑦ, ᖃᓄᖅᓗ ᑐᓵᓚᐅᕐᖕᒪᖔᑦᓯ ᐅᖃᓪᓚᒃᑎᓪᓗᒍ ᑖᑦᓱᒥᖓ ᓱᓇᒐᓛᖕᒥᒡᓘᓐᓃᑦ ᑕᑯᓐᓇᕐᖕᓇᓯ. 
13ᐅᖃᐅᑎᓯᒪᕚᓯ ᖃᓄᐃᓕᐅᖅᑐᒃᓴᐅᖕᒪᖔᑦᓯ ᐊᖏᖃᑎᒌᒍᑎᒋᓯᒪᔭᖓᓂᒃ ᑲᔪᓯᑎᑦᓯᔪᓐᓇᖁᓪᓗᓯ, ᐱᖁᔭᑦ ᖁᓕᑦ ᓈᓚᒐᒃᓴᕆᕙᓯ, ᑖᑦᓱᒪ ᑎᑎᕋᓚᐅᖅᑕᖏᑦ ᐅᔭᕋᒃᑎᒍᑦ ᒪᕐᕉᒃᑎᒍᑦ. 
14ᐊᑕᓂᐅᑉ ᐅᖃᐅᑎᓚᐅᖅᐹᖓ ᐊᔪᕆᖅᑐᐃᖁᓪᓗᖓ ᐃᓕᑦᓯᓐᓂᒃ ᐱᖁᔭᓕᒫᓐᓂᒃ ᓈᓚᖁᓪᓗᓯ ᓄᓇᒥ ᓵᓚᒃᓴᕐᖕᓂᒃᑯᑦ ᓄᓇᑖᕆᓂᐊᓕᖅᑕᑦᓯᓐᓂ ᓄᓇᖃᓕᖅᑎᓪᓗᓯ.”
15“ᑍᑦᓱᒪᓂ ᐊᑕᓂᕐᖕᒧᑦ ᐅᖃᓪᓚᒡᕕᐅᑎᓪᓗᓯ ᐃᑯᒪᒥᑦ ᖃᖅᑲᒥ ᕼᐆᕆᑉᒥ, ᓱᓇᒥᒡᓘᓐᓃᑦ ᑕᑯᓚᐅᓐᖏᓚᓯ. ᑍᒤᒻᒪᑦ ᐃᓕᑦᓯᓐᓄᑦ ᐱᕙᓪᓕᕐᖕᓇᖁᓪᓗᒍ, ᑲᔪᓯᑦᓯᐊᓕᕆᑦᓯ ᒫᓐᓇᒥᑦ ᐱᒋᐊᖅᓗᒍ, 
16ᐊᔪᖅᑐᓕᖁᓇᓯ ᓇᖕᒥᓂᒃᓴᑦᓯᓐᓂᒃ ᒎᑎᓐᖑᐊᓕᐅᖁᓇᓯ ᖃᓄᐃᑦᑐᑐᐃᓐᓇᐅᒐᓗᐊᖅᐸᑦ, ᐊᖑᑎᓐᖑᐊᖑᒐᓗᐊᖅᐸᑦ ᐊᕐᖕᓇᓐᖑᐊᖑᒃᐸᓪᓘᓐᓃᑦ, 
17ᐆᒪᔪᓐᖑᐊᖑᒐᓗᐊᖅᐸᑦ ᑎᖕᒥᐊᓐᖑᐊᖑᒐᓗᐊᖅᐸᓪᓘᓐᓃᑦ, 
18ᐹᕐᖑᖅᑐᓐᖑᐊᖑᒃᐸᑦ ᐃᖃᓗᓐᖑᐊᖑᒃᐸᓪᓘᓐᓃᑦ. 
19ᑐᒃᓯᐊᖅᕕᖃᕈᒪᓗᓯ ᐱᔨᑦᓯᕈᒪᓗᓯᓗ ᐃᓱᒪᑦᑍᓕᒋᑦᓯ ᕿᓚᖕᒥ ᑕᑯᕙᒃᑕᑦᓯᓐᓂᒃ, ᓯᕿᓂᕐᖕᒥᒃ, ᑕᖅᑭᕐᖕᒥᒃ, ᐅᓪᓗᕆᐊᓂᒡᓗ, ᐊᑕᓂᐅᑉ ᒎᑎᑦᓯ ᑕᒪᒃᑯᐊ ᑐᓂᓯᒪᖕᒪᒋᑦ ᐃᓅᖃᑎᒌᓄᑦ ᐊᓯᑦᓯᓐᓄᑦ ᑐᒃᓯᐊᖅᕕᒋᔭᐅᖁᓪᓗᒋᑦ. 
20ᐃᓕᑦᓯᓕ ᑖᑦᓱᒪ ᐃᑦᔨᑉᑎᒥᑦ ᐱᐅᓕᓚᐅᖅᐹᓯ, ᑕᕝᕙᓐᖓᑦ ᐅᖅᑰᓯᓴᐅᑎᐊᓗᒃᑎᑐᑦ ᐃᑯᒪᔪᑎᑐᑦ ᑍᒤᑦᑐᒥᑦ. ᑕᕝᕙᓐᖓᑦ ᐊᓂᑎᓚᐅᖅᐹᓯ ᓇᖕᒥᓂᕆᓗᓂᓯ ᐃᓄᖁᑎᑖᕆᔪᒪᓪᓗᓂᓯ, ᓲᖅᓗ ᐅᓪᓗᒥ ᐃᓄᖁᑎᒋᔭᐅᒐᑦᓯ ᑖᑦᓱᒧᖓ. 
21ᐃᓕᑦᓯ ᐱᑦᔪᑎᒋᓪᓗᓯ ᐊᑕᓂᐅᑉ ᒎᑎᑦᓯ ᓂᓐᖓᐅᑎᓚᐅᖅᐹᖓ ᓱᓕᓪᓚᕆᒃᓱᓂᓗ ᓇᓗᓁᖅᓯᓚᐅᖅᐳᖅ ᔪᐊᕐᑕᓂᐅᑉ ᑰᖓᓂᒃ ᐃᑳᖃᑕᐅᓂᐊᖏᓐᓂᓐᓂᒃ ᓄᓇᒧᑦ ᐱᕈᖅᑐᖃᑦᓯᐊᖅᑐᒧᑦ ᐃᓕᑦᓯᓐᓄᑦ ᑐᓂᓯᒪᔭᖓᓄᑦ. 
22ᑕᒫᓂᓕ ᓇᔪᖅᑕᓂ ᓄᓇᒥ ᑐᖁᔪᒫᖅᐳᖓ ᑰᖕᒥᒃ ᔪᐊᕐᑕᓂᒥᒃ ᐃᑳᖃᑕᐅᓚᐅᖏᓪᓗᖓ, ᐃᓕᑦᓯᓕ ᐃᑳᕆᐊᕕᓕᖅᐳᓯ ᓄᓇᑖᕆᐊᖅᑐᖅᓗᓯ ᑕᕝᕗᖓ ᓄᓇᒧᑦ ᐱᕈᖅᑐᖃᑦᓯᐊᖅᑐᒧᑦ. 
23ᑲᒪᑦᓯᐊᕐᖕᓂᐊᖅᐳᓯᓕ ᐳᐃᒍᖁᓇᓯ ᐊᖏᖃᑎᒌᒍᑎᐅᓯᒪᔪᒥᒃ ᐊᑕᓂᐅᑉ ᒎᑎᑦᓯ ᐃᓕᑦᓯᓐᓄᑦ ᐊᖏᕈᑎᒋᓚᐅᖅᑕᖓᓂᒃ. ᑖᑦᓱᒪᓗ ᐱᖁᔨᓂᖓ ᓈᓚᒡᓗᒍ ᒎᑎᓐᖑᐊᒥᒃ ᖃᓄᐃᑦᑐᑐᐃᓐᓇᕐᖕᒥᒃ ᓴᓇᔪᒃᓴᐅᓐᖏᓚᓯ. 
24ᐊᑕᓂᖅ ᒎᑎᓯ ᐃᑯᒪᑎᑐᑦ ᐃᑯᐊᓚᔪᑎᑐᑦ ᑍᒤᒻᒪᑦ; ᐊᓯᒥᓂᒃ ᒎᑎᖃᖁᔨᖏᒻᒪᕆᒃᑐᖅ.
25ᐊᑯᓂ ᓄᓇᒥ ᐃᓅᓯᒪᓕᕋᓗᐊᖅᑐᓯ ᓄᑕᕋᖃᖅᑐᓯ ᐃᕐᖑᑕᖃᐅᖅᓗᓯᓗ, ᑭᓯᐊᓂᓕ ᐊᔪᖅᑐᓕᓂᐊᕋᓯ ᒎᑎᓐᖑᐊᒃᓴᑦᓯᓐᓂᒃ ᓴᓇᓂᕐᖕᒧᑦ ᖃᓄᐃᑦᑐᑐᐃᓐᓇᐅᒐᓗᐊᖅᐸᑦ. ᑕᒪᓐᓇ ᐊᑕᓂᐅᑉ ᒎᑎᑦᓯ ᓵᖓᓂ ᐱᐅᖏᑦᑐᐊᓘᖕᒪᑦ, ᓂᓐᖓᒍᑎᒋᔪᓐᓇᖅᓗᓂᐅᒡᓗ ᑕᒪᓐᓇ. 
26ᕿᓚᒡᓗ ᓄᓇᓗ ᐃᑲᔪᖅᑎᒋᓗᒋᒃ ᐃᓕᑦᓯᓐᓂᒃ ᓈᒻᒪᒃᓴᖏᓐᓂᕋ ᐅᓪᓗᒥ ᓴᖅᑭᑉᐸᕋ, ᓈᓚᓐᖏᑐᐊᕈᑦᓯᓐᖓ, ᐊᑯᓂᐅᖏᑦᑐᖅ ᓄᓇᒥ ᑕᒫᓃᑦᓱᓐᓁᕐᖕᓂᐊᖅᐳᓯ. ᐊᑯᓂᐅᖏᑦᑐᖅᓗ ᐃᓅᓂᐊᖅᐳᓯ ᑕᒫᓂ ᔪᐊᕐᑕᓂᐅᑉ ᐊᑭᐊᓂ ᓄᓇᑖᕆᓂᐊᖅᑕᑦᓯᓐᓂ, ᓄᖑᑕᐅᑦᓯᐊᕐᖕᓂᐊᖅᐳᓯᓗ. 
27ᐊᑕᓂᐅᑉ ᓯᐊᒻᒪᖅᑎᓐᓂᐊᖅᐹᓯ ᐃᓅᖃᑎᒌᒡᔪᐊᓄᑦ ᐊᓯᑦᓯᓐᓄᑦ, ᐅᓄᖏᑦᑐᓯᒍᓪᓕ ᐊᒥᐊᒃᑰᓂᐊᖅᐳᓯ. 
28ᑕᒪᒃᑯᓇᓂᓕ ᓇᔪᓕᖅᑕᑦᓯᓐᓂ ᒎᑎᖃᕈᒫᖅᐳᓯ ᐃᓄᐃᑦ ᐊᒡᒐᖏᓐᓄᑦ ᓴᓇᔭᐅᓯᒪᔪᓂᒃ, ᕿᔪᖕᓄᑦ ᐅᔭᖅᑲᓄᓪᓗ ᒎᑎᐅᔪᓄᑦ, ᒎᑎᒋᔭᐅᔪᑦ ᑕᑯᔪᓐᓇᖏᑦᑐᑦ ᑐᓴᕈᓐᓇᖏᑦᑐᓪᓗ, ᓂᕆᔪᓐᓇᖏᑦᑐᑦ ᓁᒪᔪᓐᓇᖏᑦᑐᓪᓗ. 
29ᑕᕝᕙᓂ ᐊᑕᓂᖅ ᒎᑎᓯ ᕿᓂᕈᒫᖅᐸᓯ, ᐆᒻᒪᑎᒧᓪᓕ ᐊᒃᓱᕈᓪᓚᕆᒃᑐᒧᑦ ᕿᓂᕐᖕᓂᐊᕈᑦᓯᐅᒃ, ᑕᕝᕙ ᓇᓂᓂᐊᖅᐸᓯ. 
30ᐊᑲᐅᖏᑦᔪᑎᒃᓴᖃᕐᖕᓂᕐᖕᒧᓪᓕ ᑎᑭᐅᑎᒍᑦᓯ ᑕᒪᒃᑯᐊᓗ ᐃᓕᑦᓯᓐᓄᑦ ᑎᑭᐅᑎᒃᐸᑕ, ᑕᕝᕙ ᐊᑕᓂᕐᖕᒧᑦ ᒎᑎᑦᓯᓐᓄᑦ ᓵᓕᑍᓐᓇᕈᒫᖅᐳᓯ ᓈᓚᓕᖅᓗᒍᓗ. 
31ᑖᓐᓇ ᒎᑎ ᓂᑲᒍᓱᒃᑑᐊᓘᖕᒪᑦ. ᑖᑦᓱᒪ ᖁᔭᓈᕐᖕᓂᐊᖏᒻᒪᓯ ᓄᖑᑕᐅᑎᓐᓂᐊᕐᖕᓇᓯᓗ, ᐳᐃᒍᕐᖕᓂᐊᓐᖏᓛᓗ ᐊᖏᖃᑎᒌᒍᑎᒋᓯᒪᔭᓂ ᓇᖕᒥᓂᖅ ᓯᕗᓕᕕᓂᑦᓯᓐᓄᑦ.
32ᐅᓪᓗᐃᑦ ᐊᓂᒍᖅᓯᒪᔪᑦ ᕿᒥᕐᕈᓚᐅᖅᓯᐅᒃ, ᐃᓅᓚᐅᖅᑎᓐᓇᓯ ᐱᓂᐊᕐᖕᓂᐅᓚᐅᖅᑐᑦ, ᑕᐅᕗᖓᓕᒫᖅ ᒎᑎᐅᑉ ᐃᓄᖕᓂᒃ ᐱᓐᖑᖅᑎᑦᓯᒋᐊᕐᖕᓂᖓᓄᑦ ᑎᑭᓪᓗᒍ ᑕᕝᕙᓂ ᓄᓇᖅᔪᐊᕐᖕᒥ. ᓄᓇᖅᔪᐊᓕᒫᖅ ᐊᑕᖏᖅᓗᒍ ᕿᒥᕐᕈᐊᓚᐅᖅᓯᐅᒃ. ᑕᒪᑐᒪ ᓯᕗᓂᖓᒍᑦ ᑍᒫᒃ ᐱᕕᒃᔪᐊᖑᑎᒋᔪᒥᒃ ᐱᔪᖃᓚᐅᖅᓯᒪᕚ? ᓇᓪᓕᐊᓐᓂᒡᓘᓐᓃᑦ ᑍᒫᓪᓗᐊᖅ ᐱᓯᒪᑎᒋᔪᒥᒃ ᑐᓴᐅᒪᔪᖅᑲᖅᓯᒪᕚ? 
33ᐃᓄᖕᓂᒃ ᐆᒪᔪᓐᓇᖅᑐᖃᖅᓯᒪᕚ ᒎᑎᐅᑉ ᓂᐱᖓᓂᒃ ᐃᑯᒪᒥᓐᖔᖅᑐᒥᒃ ᐅᖃᓪᓚᒃᑐᖃᖅᑎᓪᓗᒍ ᑐᓵᓯᒪᔪᓂᒃ, ᐃᓕᑦᓯᑎᑐᑦ? 
34ᒎᑏᑦ ᓇᓪᓕᐊᓐᓂᒃ ᐃᓅᖃᑎᒌᒡᔪᐊᓂᒃ ᓴᓂᖅᕙᒃᑎᑦᓯᔪᖃᖅᓗᓂ ᓇᖕᒥᓂᖅ ᐃᓄᖁᑎᑖᕆᓗᒋᑦ ᐱᔪᖃᓚᐅᖅᓯᒪᕚ? ᐊᑕᓂᐅᑉ ᒎᑎᑦᓯ ᐃᑦᔨᑉᑎᒥ ᐱᓇᓱᐊᕐᖕᓂᕆᓚᐅᖅᑕᖓᑐᑦ ᑍᒤᑦᑐᒥᒃ? ᓇᖕᒥᓂᓪᓚᕆᒃ ᑕᑯᓐᓇᖅᑎᓪᓗᓯ ᐱᔪᓐᓇᕐᖕᓂᖅᔪᐊᓂ ᓲᖑᓂᓂᓗ ᐊᑐᖅᓗᒋᒃ ᐱᓇᓱᐊᓚᐅᖅᐳᖅ; ᖃᓂᒪᓐᓇᖅᑐᓂᒃ ᑎᑭᑎᑦᓯᓚᐅᖅᐳᖅ ᐅᓇᑕᕐᖕᓂᕐᖕᒥᒡᓗ, ᓇᓗᓁᒃᑯᑕᕐᖕᓂᒡᓗ ᐱᓕᕆᓪᓗᓂ ᑲᒪᓇᖅᑐᑎᒍᓪᓗ, ᑕᑕᒥᓐᓇᖅᑐᓂᓗ ᐱᔪᒫᖅᑐᒃᓮᑦ ᐱᑦᔪᑎᒋᓪᓗᒋᑦ. 
35ᐊᑕᓂᐅᑉ ᑕᒪᑐᒥᖓ ᑕᑯᑎᓚᐅᖅᐹᓯ, ᐃᓕᑦᓯᓐᓄᑦ ᖁᓚᕐᖕᓇᖏᑦᑐᒥᒃ ᓴᖅᑭᑎᑦᓯᔪᒪᓪᓗᓂ ᐊᑕᓂᖅ ᒎᑎᐅᖕᒪᑦ ᐊᓯᐊᓂᒡᓗ ᒎᑎᑕᖃᕋᓂ. 
36ᓂᐱᒥᓂᒡᓗ ᕿᓚᖕᒥᑦ ᑐᓴᕈᓐᓇᖅᑎᓚᐅᖅᐹᓯ ᒪᓕᒐᒃᓴᑦᓯᓐᓂᒃ ᐅᖃᐅᑎᔪᒪᓪᓗᓂᓯ; ᑕᕝᕙᓂᓗ ᓄᓇᖅᔪᐊᕐᖕᒥ ᐃᑯᒪᖁᑎᒥᓂᒃ ᐃᑦᔪᕐᖕᓁᑦᑐᒥᒃ ᑕᑯᑎᓚᐅᖅᐹᓯ, ᑕᕝᕙᓐᖓᓪᓗ ᐅᖃᓪᓚᒡᕕᒋᓪᓗᓂᓯ. 
37ᓯᕗᓕᕕᓂᖅᓯ ᓇᒡᓕᒋᒐᒥᒋᑦ, ᑕᕝᕙ ᓂᕈᐊᓚᐅᖅᐹᓯ, ᐱᔪᓐᓇᕐᖕᓂᖅᔪᐊᕐᖕᒥᓄᑦ ᓇᖕᒥᓂᖅ ᐊᓂᑎᓚᐅᖅᐹᓯ ᐃᑦᔨᑉᑎᒥᑦ. 
38ᐃᓕᑦᓯ ᐱᑦᔪᑎᒋᓪᓗᓯ ᐃᓅᖃᑎᒌᒡᔪᐊᑦ ᐃᓕᑦᓯᓐᓂᑦ ᐃᓄᒋᐊᖕᓂᖅᓴᐅᔪᑦ ᓴᓐᖏᓂᖅᓴᐅᔪᓪᓗ ᓄᓇᖏᓐᓂᑦ ᐊᓂᑎᓚᐅᖅᐰᑦ, ᓄᓇᒋᔭᖏᓐᓂ ᓄᓇᑖᖔᕈᓐᓇᖁᓪᓗᓯ, ᒫᓐᓇ ᓱᓕ ᓄᓇᒋᔭᑦᓯᓐᓄᑦ. 
39ᑍᒤᒻᒪᑦ ᐅᓪᓗᒥ ᐃᖅᑲᐅᒪᓕᖅᓯᐅᒃ ᐳᐃᒍᕐᖕᓂᐊᕐᖕᓇᒍᓗ: ᐊᑕᓂᖅ ᒎᑎᐅᖕᒪᑦ ᕿᓚᖕᒥᓗ ᓄᓇᒥᓗ. ᐊᓯᐊᓂᒡᓗ ᒎᑎᑕᖃᓐᖏᓚᖅ. 
40ᐱᖁᔭᖏᑦ ᓈᓚᒃᑕᒃᓴᕆᕙᓯ ᐅᓪᓗᒥ ᐃᓕᑦᓯᓐᓄᑦ ᐅᖃᐅᓯᕆᖅᑲᐅᔭᒃᑲ, ᑕᕝᕙ ᑕᒤᑎᒍᓕᒫᖅ ᖃᓄᐃᖏᑦᓯᐊᕐᖕᓂᐊᖅᐳᓯ ᑭᖑᕚᒃᓴᓯᓗ. ᓄᓇᒥᓗ ᐊᑕᓂᐅᑉ ᒎᑎᑦᓯ ᑐᓂᓯᒪᔭᖓᓂ ᐃᓕᑦᓯᓐᓄᑦ ᓄᓇᕾᓐᓇᕈᓐᓇᕐᖕᓂᐊᖅᐳᓯ ᐃᓱᖃᖏᑦᑐᒧᑦ.”
41ᑕᕝᕙ ᒨᓯᓯᐅᑉ ᐃᒡᓗᒐᓮᑦ ᐱᖓᓱᐃᑦ ᔪᐊᕐᑕᓂᐅᑉ ᑕᓕᖅᐱᐊᓃᑦᑐᑦ ᓯᕿᓂᐅᑉ ᓄᐃᕕᑕ ᓇᓛᓃᑦᑐᑦ ᕿᒫᕕᒃᓴᓐᖑᖅᑎᑉᐰᑦ, 
42ᐃᓅᖃᑎᒥᓂᒃ ᐱᔮᕆᖏᓪᓗᑎᒃ ᐊᑭᕋᕆᓐᖏᑕᒥᖕᓂᒃ ᑐᖁᑦᓯᔪᑦ ᑕᕝᕗᖓ ᕿᒫᔪᓐᓇᖁᓪᓗᒋᑦ. ᑕᕝᕗᖓᓗ ᕿᒫᔪᑦ ᑐᖁᑕᐅᖁᓇᒋᑦ. 
43ᕉᐱᓂᐅᑉ ᑭᖑᕚᖏᑦ ᕿᒫᕕᒃᓴᖃᖅᐳᑦ ᐃᒡᓗᒐᓴᒡᔪᐊᒥᒃ ᐱᔮᕆᒥᒃ, ᐱᕈᖅᑐᖃᖏᑦᑐᒦᑦᑐᒥᒃ; ᒑᑎᐅᓪᓕ ᑭᖑᕚᖏᑦ ᕿᒫᕕᒃᓴᖃᖅᐳᑦ ᐃᒡᓗᒐᓴᒡᔪᐊᒥᒃ ᕌᒪᑦᒥᒃ, ᒋᓕᐊᑎᐅᑉ ᓄᓇᖓᓃᑦᑐᒥᒃ; ᒫᓇᓯᐅᓪᓕ ᑭᖑᕚᖏᑦ ᕿᒫᕕᒃᓴᖃᖅᐳᑦ ᐃᒡᓗᒐᓴᒡᔪᐊᒥᒃ ᒎᓚᓐᒥᒃ, ᐹᓴᓂᐅᑉ ᓄᓇᖓᓃᑦᑐᒥᒃ.
44ᐅᑯᐊ ᑕᕝᕙ ᒎᑎᐅᑉ ᐱᖁᔭᖏᑦ ᒨᓯᓯᐅᑉ ᑐᓂᓚᐅᖅᑕᖏᑦ ᐄᓴᕅᓕᒥᐅᓄᑦ. 
45ᐅᑯᐊ ᑕᕝᕙ ᓇᓗᓁᖅᓯᑦᔪᑎᐅᔪᑦ, ᓴᖅᑭᔮᖅᓗᑎᒃ, ᒪᓕᒐᒃᓴᐅᓪᓗᑎᒡᓗ, ᒨᓯᓯᐅᑉ ᐅᖃᐅᓯᕆᓚᐅᖅᑕᖏᑦ ᐄᓴᕅᓕᒥᐅᓄᑦ ᓄᓇᒥᑦ ᐃᑦᔨᑉᑎᒥᑦ ᐊᐅᓪᓚᖅᓯᒪᓕᖅᑎᓪᓗᒋᑦ, 
46ᑰᑉ ᔪᐊᕐᑕᓂᐅᑉ ᐊᑭᐊᓃᓕᖅᑎᓪᓗᒋᑦ ᓄᓇᓖᑦ ᐱᑦ-ᐱᐅᕋᐅᑉ ᐊᑭᐊᓂ, ᓄᓇᒥ ᓮᕼᐆᓂᒥ ᐊᒧᕅᑎᒥᐅᑦ ᐊᖓᔪᖅᑳᖅᔪᐊᖓᑦᑕ ᓄᓇᖁᑎᖓᓂ, ᕼᐃᓴᐸᓂᒥ ᓄᓇᖃᖅᓗᓂ ᐊᐅᓚᑦᓯᓚᐅᖅᑑᑉ, ᑖᒃᑯᐊ ᒨᓯᓯᒃᑯᑦ ᐄᓴᕅᓕᒥᐅᓪᓗ ᓵᓚᒋᓚᐅᖅᑕᖓᑦᑕ ᐃᑦᔨᑉᑎᒥᑦ ᐊᐅᓪᓚᖅᓯᒪᓂᖓᑕ ᑭᖑᓂᖓᓂ. 
47ᑖᑦᓱᒪ ᓄᓇᖁᑎᖓ ᓄᓇᑖᕆᓚᐅᕐᖕᒪᑦᔪᒃ ᐋᒡᒥᐅᓪᓗ ᓄᓇᖓ ᐹᓴᓂᐅᑉ ᐊᖓᔪᖅᑳᖅᔪᐊᖓᑕ, ᑖᒃᑯᐊᒃ ᐊᒧᕅᑎᒥᐅᑦ ᐊᖓᔪᖅᑳᖅᔪᐊᕆᓚᐅᕐᖕᒪᒋᒃ ᒪᕐᕉᒃ, ᑕᒪᕐᖕᒥᒡᓗ ᓄᓇᖃᓚᐅᖅᐴᒃ ᑰᑉ ᔪᐊᕐᑕᓂᐅᑉ ᐊᑭᐊᓂ; 
48ᑕᒪᓐᓇ ᓄᓇ ᐊᕈᐃᕆᒥᑦ ᓄᓇᒥᑦ ᐱᒋᐊᖅᓯᒪᓚᐅᖅᐳᖅ, ᐋᕐᓄᓂᐅᑉ ᑰᖓᑕ ᑭᒡᓕᖓᓄᑦ ᑎᑭᓯᒪᓪᓗᓂ, ᑕᑉᐸᐅᖓᓕᒫᖅ ᓮᕆᐅᓂᐅᑉ ᖃᖅᑲᖓᓄᑦ ᑎᑭᓪᓗᒍ, ᑍᔭᐅᔪᒧᑦ ᕼᐊᕐᒪᓂᐅᑉ ᖃᖅᑲᖓᓂᒃ. 
49ᑰᓪᓗ ᔪᐊᕐᑕᓂᐅᑉ ᐊᑭᐊᓂᑦ ᐱᒋᐊᖅᓯᒪᓪᓗᓂ ᑕᐅᓄᖓᓕᒫᖅ ᐃᒪᕐᖕᒧᑦ ᑐᖁᖓᔪᒧᑦ ᑎᑭᐅᑎᓯᒪᓚᐅᖅᐳᖅ ᑕᒪᑐᒪᓗ ᑕᓕᖅᐱᐊᓄᑦ ᑎᑭᐅᒪᓪᓗᓂ ᖃᖅᑲᒧᑦ ᐱᔅᒐᒧᑦ ᑎᑭᓪᓗᒍ.
