1ᐂᕼᐊᔅ ᐊᕐᕌᒍᖃᓚᐅᖅᐳᖅ 20-ᓂᒃ ᐊᖓᔪᖅᑳᖅᔪᐊᓐᖑᖅᑎᓪᓗᒍ, ᐊᖓᔪᖅᑳᖑᓚᐅᖅᐳᖅᓗ ᐊᕐᕌᒍᓂᒃ 16-ᓂᒃ ᔪᕉᓴᓚᒥ; ᐱᐅᔪᓂᒃ ᐱᓂᐊᕐᖕᓂᖃᓚᐅᓐᖏᓚᖅ ᐊᑕᓂᐅᑉ ᑕᑯᓐᓇᖅᑕᖓᒍᑦ, ᓯᕗᓕᕐᖕᒥᑐᑦ ᑍᕕᑎᐅᑉ ᐱᓂᐊᕐᖕᓂᖓᑐᑦ ᐱᓇᓱᐊᓚᐅᓐᖏᓚᖅ. 
2ᐱᓂᐊᕐᖕᓂᖃᓚᐅᖅᐳᖅᓕ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖏᑎᑐᑦ, ᐊᒡᓛᑦ ᓴᓇᓚᐅᖅᐳᖅ ᓴᕕᕋᔭᖕᒥᒃ ᒎᑎᓐᖑᐊᒥᒃ ᐰᓕᒧᑦ. 
3ᐃᑯᐊᓪᓔᓚᐅᖅᐳᖅᓗ ᑎᐱᑦᓯᐊᕆᒃᑐᓂᒃ ᕼᐃᓇᒻ ᐃᕐᖕᓂᖓᑕ ᓇᖅᓴᖓᓂ ᐊᑎᓕᖕᒥ, ᐃᕐᖕᓂᓂᓗ ᐃᑯᐊᓪᓚᒃᐰᑦ ᑐᓂᕐᕈᓯᐅᑎᒋᓪᓗᒋᑦ, ᑕᒪᓐᓇ ᓇᕐᕈᓇᕐᖕᓂᕋᖅᑕᐅᔪᖅ ᐱᓂᐊᕐᖕᓂᕆᓚᐅᖅᐹ ᐃᓅᖃᑎᒌᒡᔪᐊᑦ ᐱᐅᓯᖏᑦ ᒪᓕᒡᓗᒋᑦ ᐊᑕᓂᐅᑉ ᐃᓇᖏᖅᑕᐅᑎᓚᐅᖅᑕᖏᓐᓄᑦ ᐄᓴᕅᓕᒥᐅᓄᑦ. 
4ᑐᓂᕐᕈᓯᖅᐳᖅ ᐃᑯᐊᓪᓔᓪᓗᓂᓗ ᑎᐱᑦᓯᐊᕆᒃᑐᓂᒃ ᒎᑎᓐᖑᐊᓖᑦ ᑐᒃᓯᐊᖅᕕᖏᓐᓂ, ᖃᖅᑬᓪᓗ ᖄᖏᓐᓂ, ᓇᐹᖅᑐᐃᓪᓗ ᑐᖑᔪᖅᑐᑦ ᐊᑖᓂ.
5ᑍᒤᒻᒪ ᐊᑕᓂᐅᑉ ᑖᑦᓱᒪ ᒎᑎᖓᑕ ᑐᓂᕚ ᓯᕆᐊᒥᐅᑉ ᐊᖓᔪᖅᑳᖅᔪᐊᖏᓐᓄᑦ, ᑖᒃᑯᐊᓗ ᓵᓚᒋᕚᑦ, ᐅᓄᖅᑐᖅᔪᐊᓪᓗ ᐊᐅᓪᓚᕈᑎᕔᑦ ᑎᒍᓪᓗᒋᑦ ᐂᑎᓪᓗᒋᓪᓗ ᑕᒫᓯᑰᓯᒧᑦ. ᑖᓐᓇᓗ ᑐᓂᔭᐅᕗᖅ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᓄᑦ, ᑖᑦᓱᒪᓗ ᓵᓚᒋᕚ ᐅᓄᖅᑐᖅᔪᐊᓂᒃ ᑐᖁᕅᓪᓗᓂ. 
6ᐲᑲ ᕆᒪᓔᐊᐅᑉ ᐃᕐᖕᓂᖓ ᑐᖁᑦᓯᓚᐅᖅᐳᖅ 120,000-ᓂᒃ ᔫᑕᒥ ᐅᓪᓗᒥ ᐊᑕᐅᓯᕐᖕᒥ, ᑖᒃᑯᐊᓕᒫᑦ ᓯᕘᕋᖏᑦᑐᑦ ᐊᖑᑏᑦ, ᐊᑕᓂᕐᖕᒥᒃ ᕿᒤᓯᒪᓂᖏᓐᓄᑦ, ᓯᕗᓕᖏᑕ ᒎᑎᖓᓂᒃ. 
7ᔨᒃᕆᓗ, ᐊᔪᖏᑦᑐᖅᔪᐊᖅ ᐃᕗᕅᑎᒥᐅᑕᖅ, ᑐᖁᑦᓯᕗᖅ ᒫ-ᐊᓯᐊᒥᒃ ᐊᖓᔪᖅᑳᖅᔪᐊᑉ ᐃᕐᖕᓂᖓᓂᒃ ᐊᔾᕆᑳᒥᒡᓗ ᐊᖓᔪᖅᑳᑉ ᐃᒡᓗᖓᓂ ᐊᖓᔪᖅᑳᖑᔪᒥᒃ ᐃᐅᓪᑳᓇᒥᒡᓗ ᐊᖓᔪᖅᑳᖅᔪᐊᑉ ᑐᖓᓕᖓᓂᒃ. 
8ᐄᓴᕅᓕᒥᐅᓪᓗ ᐊᐅᓪᓚᐅᑦᔨᕗᑦ ᑎᒍᓪᓗᒋᑦ ᖃᑕᓐᖑᑎᑎᒃ 200,000-ᑦ, ᐊᕐᖕᓁᑦ, ᐃᕐᖕᓂᖏᑦ, ᐸᓂᖏᓪᓗ; ᐱᖁᑎᓂᒡᓗ ᐅᓄᖅᑐᖅᔪᐊᓂᒃ ᐊᐅᓪᓚᐅᑦᔨᕗᑦ, ᑐᓂᓪᓗᒋᓪᓗ ᓴᒥᐊᕆᐊᒥᐅᓄᑦ.
9ᐊᑕᓂᐅᓪᓕ ᐱᔪᖃᓛᖅᑐᒥᒃ ᐅᖃᖅᑎᖓᓂᒃ ᑍᑲᓃᑦᑐᖃᖅᐳᖅ, ᐅᐱᑎᒥᒃ ᐊᑎᓕᖕᒥᒃ; ᐅᓇᑕᖅᑐᒃᓮᓪᓗ ᐸᕐᕆᐊᖅᐰᑦ ᓴᒥᐊᕆᐊᒧᑦ ᑎᑭᑦᑐᑦ, ᐅᖃᐅᑎᓪᓗᒋᓪᓗ, “ᑕᑯᒋᑦ, ᐊᑕᓂᐅᑉ ᓯᕗᓕᑦᓯ ᒎᑎᖓᑕ ᔫᑕᒥᐅᑉ ᓂᓐᖓᐅᑎᓯᒪᖕᒪᒋᑦ, ᑕᕝᕙ ᑐᓂᓚᐅᖅᐰᑦ ᐃᓕᑦᓯᓐᓄᑦ, ᑭᓯᐊᓂᓕ ᑐᖁᓚᐅᖅᐸᓯ ᓂᓐᖓᐅᑎᓪᓗᓯᐅᒃ ᑕᒪᓐᓇᓗ ᕿᓚᖕᒧᑦ ᑎᑭᐅᑎᕗᖅ. 
10ᒫᓐᓇᓗ ᐃᒤᓐᓇᓱᐊᖅᐳᓯ ᔫᑕᒥᐅᑦ ᔪᕉᓴᓚᒥᐅᓪᓗ ᐃᓄᖏᑦ ᓯᐊᓛᖅᑕᕆᔪᒪᓪᓗᒋᑦ, ᐊᖑᑏᑦ ᐊᕐᖕᓁᓪᓗ, ᑕᕝᕙ ᐊᔪᖅᑐᓕᓐᖏᓚᓰ ᓇᖕᒥᓂᑦᓯᓐᓄᑦ ᐊᑕᓂᐅᑉ ᒎᑎᑦᓯ ᓵᖓᓂ? 
11ᒫᓐᓇ ᓈᓚᒃᓯᓐᖓ, ᑎᒍᓚᐅᖅᑕᓯ ᐅᑎᖅᑎᓯᐅᒃ ᓇᖕᒥᓂᖅ ᖃᑕᓐᖑᑎᑦᓯᓐᓂᑦ ᐱᒐᑦᓯᐅᒃ, ᐊᑕᓂᐅᑉ ᓂᓐᖓᐅᓯᖅᔪᐊᒥᓄᑦ ᖁᓚᖏᐊᓕᕐᖕᒪᓯ.”
12ᐃᕗᕅᑎᒥᐅᑉ ᐃᓄᖏᑕ ᐊᖓᔪᖅᑳᖏᑦ ᐅᑯᐊᖑᕗᑦ, ᐊᔭᕅᐊ ᔨᕼᐅᕼᐊᓇᐅᑉ ᐃᕐᖕᓂᖓ, ᐱᕆᑬᐊ ᒥᓯᓕᒫᔅ ᐃᕐᖕᓂᖓ, ᔨᕼᐃᓯᑬᐊ ᓴᓗᒻ ᐃᕐᖕᓂᖓ, ᐊᒪᓴᓗ ᕼᐊᑦᓔᑉ ᐃᕐᖕᓂᖓ, ᑖᒃᑯᐊ ᓵᓐᖓᓯᓚᐅᖅᐳᑦ ᐅᓇᑕᖅᑐᕕᓂᕐᖕᓂᒃ ᐅᑎᖅᑐᓂᒃ, 
13ᐅᖃᖅᓗᑎᒡᓗ, “ᑎᒍᔭᓯ ᑕᒪᐅᓐᖓᐅᑎᔭᒃᓴᕆᓐᖏᓚᓯ, ᐊᑕᓂᐅᑉ ᓂᓐᖓᐅᓯᖓᓂᒃ ᕾᑎᑦᓯᓂᐊᕋᑦᓯ ᒫᓐᓇ ᐊᔪᖅᑐᓕᓂᕗᑦ ᐸᓯᔭᒃᓴᐅᓂᕗᓪᓗ ᐃᓚᓕᐅᑎᓗᒋᑦ. ᐸᓯᔭᒃᓴᐅᓂᕗᑦ ᐊᖏᓗᐊᓕᕇᖅᐳᑦ, ᓂᓐᖓᐅᓯᖅᔪᐊᒧᓪᓗ ᐄᓴᕅᓕᒥᐅᑦ ᓵᓐᖓᔭᐅᓕᕇᖅᓗᑎᒃ.” 
14ᑕᕝᕙ ᐅᓇᑕᖅᑐᒃᓮᑦ ᑎᒍᓯᒪᔭᑎᒃ ᐃᓄᐃᑦ ᐱᖁᑏᓪᓗ ᕿᒪᒃᐰᑦ ᐊᖓᔪᖅᑳᓄᑦ ᐃᓄᖕᓄᓪᓗ ᑲᑎᓐᖓᔪᓄᑦ. 
15ᐊᖑᑏᓪᓗ ᑎᓕᔭᐅᔪᑦ ᐊᑎᖏᑎᒍᑦ ᒪᑭᓪᓗᑎᒃ ᑎᒍᔭᐅᓯᒪᔪᑦ ᐱᕔᑦ, ᐱᖁᑏᓪᓗ ᐃᓚᖏᓐᓂᑦ ᐊᓐᓄᕌᖃᖏᑦᑐᓕᒫᑦ ᐊᓐᓄᕌᖅᑎᑉᐰᑦ; ᐊᓐᓄᕌᖅᓗᒋᑦ ᐃᑎᒐᒍᑎᓂᒡᓗ ᑐᓂᓪᓗᒋᑦ, ᓂᕆᑎᑉᐰᑦ ᐃᒥᖅᑎᓪᓗᒋᓪᓗ, ᐅᖅᓱᖅᑎᖅᐰᓪᓗ; ᐊᔪᓗᐊᖅᑐᓕᒫᓪᓗ ᐃᑭᒪᑎᑉᐰᑦ ᓯᐅᑎᖅᑯᖅᑐᔪᓂ, ᖃᑕᓐᖑᑎᖏᓐᓄᓪᓗ ᐂᑎᑉᐰᑦ ᔨᕆᑯᒧᑦ, ᐃᒡᓗᒐᓴᖕᓄᑦ ᐹᒥᓂᒃ ᓇᐹᖅᑐᓕᖕᒧᑦ. ᑕᕝᕙ ᐅᑎᖅᐳᑦ ᓴᒥᐊᕆᐊᒧᑦ.
16ᑍᑦᓱᒪᓂᐅᑎᓪᓗᒍ ᐊᖓᔪᖅᑳᖅᔪᐊᖅ ᐂᕼᐊᔅ ᑎᓕᓯᕗᖅ ᐊᖓᔪᖅᑳᖅᔪᐊᒧᑦ ᐊᓯᕆᐊᒥᐅᑕᒧᑦ ᐃᑲᔪᖅᑕᐅᔪᒪᓪᓗᓂ. 
17ᐄᑐᒥᒥᐅᓪᓗ ᐅᐸᒍᑎᒋᐊᓪᓚᒃᑲᒥᒃ ᐅᓇᑕᕆᐊᖅᓗᑎᒃ ᔫᑕᒧᑦ ᓵᓚᒋᕔᑦ, ᑎᒍᔭᑎᒡᓗ ᐊᐅᓪᓚᕈᑎᓪᓗᒋᑦ. 
18ᐱᓕᔅᑍᓂᒥᐅᓪᓗ ᑎᑭᑉᐳᑦ ᐃᒡᓗᒐᓴᖕᓄᑦ ᓄᓇᓄᑦ ᐊᑦᑎᖕᓂᖅᓴᓃᑦᑐᓄᑦ ᔫᑕᐅᓪᓗ ᓯᕿᓂᐊᓃᑦᑐᓄᑦ, ᓄᓇᓖᓪᓗ ᐅᑯᐊ ᑎᒍᕔᑦ ᐱᑦ-ᓯᒥᔅ, ᐂᔭᓚᓐ, ᒋᑎᕉᑎ, ᓲᑯ ᓄᓇᓕᖏᓪᓗ, ᑎᒻᓇ ᓄᓇᓕᖏᓪᓗ, ᒋᒻᔪ ᓄᓇᓕᖏᓪᓗ, ᑍᑲᓂᓗ ᓄᓇᑖᖅᓗᑎᒃ. 
19ᐊᑕᓂᐅᑉ ᔫᑕ ᓴᓐᖐᓕᑎᓚᐅᖅᐹ ᐊᖓᔪᖅᑳᖅᔪᐊᖅ ᐂᕼᐊᔅ ᐱᓪᓗᒍ, ᑖᓐᓇ ᐃᓱᒪᖅᓱᖅᓗᓂ ᐊᑐᕐᖕᓂᖅᓗᓚᐅᕐᖕᒪᑦ ᔫᑕᒥᐅᓄᑦ ᐅᒃᐱᕐᖕᓂᖃᓚᐅᖏᒻᒪᓪᓗ ᐊᑕᓂᕐᖕᒧᑦ. 
20ᑍᒤᒻᒪᑦ ᑎᓪᒐᑦ-ᐱᓪᓂᓯᕆ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓ ᑎᑭᓚᐅᖅᐳᖅ ᑖᑦᓱᒧᖓ ᐊᑭᕋᖅᑐᖅᓗᓂ, ᐋᓐᓂᐊᑎᖔᓚᐅᖅᐹᓗ ᓲᖑᓯᑎᓐᓇᓂᐅᒃ. 
21ᑕᕝᕙ ᐂᕼᐊᔅ ᑎᒍᓯᓚᐅᖅᐳᖅ ᐊᑕᓂᐅᑉ ᐃᒡᓗᖓᑕ ᐱᖁᑎᖏᓐᓂᒃ ᐊᖓᔪᖅᑳᖅᔪᐊᓪᓗ ᐃᒡᓗᖓᑕ ᐊᖓᔪᖅᑳᖁᑎᖑᖏᑕᓗ ᐱᖁᑎᖏᓐᓂᒃ, ᑐᓂᕐᕈᑎᒋᓪᓗᒋᓪᓗ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᓄᑦ; ᑕᒪᑐᒧᖓᓕ ᐃᑲᔪᖅᑕᐅᓚᐅᓐᖏᓚᖅ.
22ᐅᖁᒤᑦᑐᒃᑰᖅᑎᓪᓗᒍ ᐊᖓᔪᖅᑳᖅᔪᐊᖅ ᐂᕼᐊᔅ ᐅᒃᐱᓕᓚᓐᖏᓚᖅ ᐊᑕᓂᕐᖕᒧᑦ; ᓱᕐᕋᓚᐅᓐᖏᓚᖅ ᐊᖓᔪᖅᑳᖅᔪᐊᖅ ᐂᕼᐊᔅ ᐱᐅᓯᕐᖕᒥᓂᒃ. 
23ᑐᓂᕐᕈᓯᖃᑦᑕᓚᐅᖅᐳᖅ ᑕᒫᓯᑰᓯᐅᑉ ᒎᑎᓐᖑᐊᖏᓐᓄᑦ ᓵᓚᒋᔨᒋᓚᐅᖅᑕᒥᓄᑦ, ᐅᖃᖅᓗᓂ, “ᓯᕆᐊᒥᐅᑦ ᐊᖓᔪᖅᑳᖅᔪᐊᖏᑦ ᐃᑲᔪᓚᐅᕐᖕᒪᒋᑦ, ᑐᓂᕐᕈᓯᖅᕕᒋᔪᒪᕙᒃᑲ ᐃᑲᔪᖅᑕᐅᓂᐊᕐᖕᒪᖔᕐᖕᒪ ᑖᒃᑯᓄᖓ.” ᑖᒃᑯᐊᓕ ᓱᒃᑯᑕᐅᑦᔪᑎᒋᖔᓚᐅᖅᐰᑦ, ᐄᓴᕅᓕᒥᐅᓕᒫᓪᓗ. 
24ᐂᕼᐊᔅᓗ ᐱᖁᑏᑦ ᑲᑎᖅᓱᖅᐰᑉ ᒎᑎᐅᑉ ᐃᒡᓗᖓᓃᑦᑐᑦ ᓱᕋᖅᑎᖅᓗᒋᓪᓗ, ᐅᒃᑯᐊᓪᓗ ᒎᑎᐅᑉ ᐃᒡᓗᖓᓃᑦᑐᑦ ᒪᑐᕔᑦ; ᐃᒻᒥᓂᒡᓗ ᓴᓇᓚᐅᖅᐳᖅ ᑐᓂᕐᕈᓯᖅᕕᒃᓴᖕᓂᒃ ᔪᕉᓴᓚᐅᑉ ᑎᕆᖅᑯᓕᒫᖏᓐᓂ. 
25ᔫᑕᐅᓪᓗ ᐃᒡᓗᒐᓴᓕᒫᖏᓐᓂ ᒎᑎᓐᖑᐊᓄᑦ ᑐᒃᓯᐊᖅᕕᖕᓂᒃ ᓴᓇᕗᖅ ᑎᐱᑦᓯᐊᕆᒃᑐᓂᒃ ᐃᑯᐊᓚᑎᑦᓯᕕᒃᓴᓂᒃ ᒎᑎᓐᖑᐊᓄᑦ, ᑕᒪᑐᒧᖓᓗ ᐊᑕᓂᖅ ᓂᓐᖓᒃᓴᓚᐅᖅᐹ, ᓯᕗᓕᖏᑕ ᒎᑎᖓᑦ.
26ᐱᓂᐊᕐᖕᓂᖏᑕᓕ ᐃᓚᖏᑦ ᐱᓇᓱᐊᕐᖕᓂᕆᓚᐅᖅᑕᖏᓪᓗ, ᓯᕗᓪᓕᖅᐹᒥᑦ ᑭᖑᓪᓕᖅᐹᒧᑦ, ᑕᑯᒋᑦ, ᑎᑎᕋᖅᓯᒪᕗᑦ ᐊᖓᔪᖅᑳᖅᔪᐊᑦ ᔫᑕᒥ ᐄᓴᕅᓕᒥᐅᓪᓗ ᑎᑎᕋᖅᑕᐅᓯᒪᕕᖏᓐᓂ. 
27ᐂᕼᐊᔅᓗ ᑐᖁᖕᒪᑦ ᓯᕗᓕᒥᓄᐊᓚᐅᖅᐳᖅ, ᐃᓗᕕᖅᐹᓪᓗ ᐃᒡᓗᒐᓴᖕᓂ, ᔪᕉᓴᓚᒥ, ᐊᖓᔪᖅᑳᖅᔪᐊᓪᓕ ᐄᓴᕅᓕᒥᐅᑦ ᐃᓗᕕᖏᓐᓄᐊᓚᐅᓐᖏᓛᑦ. ᐃᕐᖕᓂᖓᓕ ᕼᐃᔨᑬᐊ ᐊᖓᔪᖅᑳᖅᔪᐊᓐᖑᓚᐅᖅᐳᖅ ᑖᑦᓱᒥᖓ ᐃᓇᖐᓪᓗᓂ.
