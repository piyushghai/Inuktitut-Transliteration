1ᔮᓱᐊᑉ ᐄᓴᕅᓕᒥᐅᑦ ᑭᖑᕚᕇᓕᒫᑦ ᑲᑎᖁᕔᑦ ᓯᑭᒻᒧᑦ ᕾᖁᕔᓪᓗ ᐊᖓᔪᖅᑳᑦ, ᓯᕗᓕᖅᑏᑦ, ᐃᓱᒪᓕᐅᖅᑏᑦ, ᐊᖓᔪᖅᑲᐅᑏᓪᓗ ᐄᓴᕅᓕᒥᐅᓂ; ᑲᑎᕗᓪᓗ ᒎᑎᐅᑉ ᓇᔪᖅᑕᖓᓄᑦ. 
2ᔮᓱᐊᓪᓗ ᐃᓄᓕᒫᑦ ᐅᖃᐅᑎᕔᑦ, “ᐊᑕᓂᖅ ᐄᓴᕅᓕᒥᐅᑉ ᒎᑎᖓᑦ ᐃᒫᒃ ᐅᖃᖅᐳᖅ: ‘ᓯᕗᓕᕆᓚᐅᖅᑕᓯ, ᑏᕋ ᐃᓚᐅᓪᓗᓂ ᐂᕝᕙᕋᕼᐋᒻ ᐊᑖᑕᖓ, ᓁᕼᐅᕆᐅᓪᓗ ᐊᑖᑕᖓ, ᑍᑦᓱᒪᓂᐊᓗᒃ ᓄᓇᖃᓚᐅᖅᐳᑦ ᑰᑉ ᐊᑭᐊᓂ; ᒎᑎᓂᒡᓗ ᐊᓯᖏᓐᓂᒃ ᐱᔨᑦᓯᓚᐅᖅᐳᑦ. 
3ᐊᑖᑕᓯᓗ ᐂᕝᕙᕋᕼᐋᒻ ᕾᖁᓚᐅᖅᐸᕋ ᑰᑉ ᐊᑭᐊᓂᑦ, ᑕᓯᐅᓚᐅᖅᐸᕋᓗ ᑬᓇᓂᐅᑉ ᓄᓇᖓᒍᑦ ᓇᐅᒃᑯᑐᐃᓐᓇᖅ, ᑭᖑᕚᖏᓪᓗ ᐅᓄᖅᓯᕙᓪᓕᐊᑎᓚᐅᖅᐸᒃᑲ ᑐᓂᓚᐅᖅᐸᕋᓗ ᐂᓴᑭᒥᒃ. 
4ᐂᓴᑭᓗ ᑐᓂᓚᐅᖅᐸᕋ ᔧᑯᒥᒃ ᐄᓴᒥᒡᓗ. ᐄᓴᓗ ᓄᓇᒥᒃ ᖃᖅᑲᓕᖕᒥᒃ ᓰᐊᕆᒥᒃ ᓄᓇᑖᖅᑎᓚᐅᖅᐸᕋ, ᔧᑯᓕ ᕿᑐᕐᖓᖏᓪᓗ ᑕᐅᓄᖓ ᐃᑦᔨᑉᑎᒧᐊᓚᐅᖅᐳᑦ. 
5ᑭᖑᕐᖓᒍᑦ ᒨᓯᓯ ᐂᕈᓂᓗ ᑎᓕᓚᐅᖅᐹᒃᑲᒃ, ᐃᑦᔨᑉᑎᒥᐅᓪᓗ ᖁᕕᐊᓇᖏᑦᑐᖅᔪᐊᒃᑰᖅᑎᓚᐅᖅᐸᒃᑲ; ᑭᖑᕐᖓᒍᓪᓗ ᐊᐅᓪᓚᐅᑎᓚᐅᖅᐸᑦᓯ. 
6ᓯᕗᓕᓯ ᐊᐅᓪᓚᐅᑎᓚᐅᖅᐸᒃᑲ ᐃᑦᔨᑉᑎᒥᑦ, ᑎᑭᓚᐅᖅᐳᓪᓗ ᐃᒪᕐᖕᒧᑦ ᐊᐅᐸᓗᒃᑕᒧᑦ; ᐃᑦᔨᑉᑎᒥᐅᓪᓗ ᒪᓕᒃᓴᓚᐅᖅᐳᑦ ᓯᕗᓕᕕᓂᑦᓯᓐᓂᒃ ᐊᒃᓴᓗᐊᓕᖕᓄᑦ ᕿᒻᒥᖅᔪᐊᓐᓄᓪᓗ ᑕᕆᐅᕐᖕᒧᑦ ᐊᐅᐸᓗᒃᑕᒧᑦ. 
7ᐃᓗᖏᖅᑐᖅᓗᑎᒡᓗ ᐃᑲᔪᖅᑕᐅᔪᒪᓕᕐᖕᒪᑕ ᐊᑕᓂᕐᖕᒧᑦ; ᐃᑦᔨᑉᑎᒥᐅᓪᓗ ᓯᕗᓕᓯᓗ ᐊᑯᓐᓂᖓᓄᐊᖅᓯᓚᐅᖅᐳᖓ ᑖᖅᑐᖅᔪᐊᒥᒃ, ᑕᕆᐅᖅᓗ ᐅᑎᖅᑎᓚᐅᖅᐸᕋ ᐃᑦᔨᑉᑎᒥᐅᑦ ᐅᓕᒃᑕᐅᖁᓪᓗᒋᑦ ᐃᐱᓪᓗᑎᒡᓗ; ᐃᓕᑦᓯᓗ ᓇᖕᒥᓂᖅ ᑕᑯᓚᐅᖅᐳᓯ ᖃᓄᐃᓕᐅᕐᖕᓂᕆᓚᐅᖅᑕᓐᓂᒃ ᐃᑦᔨᑉᑎᒥᐅᓄᑦ; ᐃᓄᖃᔪᐃᑦᑐᒦᓚᐅᖅᐳᓯᓗ ᐊᑯᓂᐊᓗᒃ. 
8ᑭᖑᕐᖓᒍᓪᓗ ᓄᓇᒧᑦ ᐊᒧᕅᑎᓄᐊᕈᑎᓚᐅᖅᐸᑦᓯ, ᑖᒃᑯᓄᖓ ᓄᓇᖃᓚᐅᖅᑐᓄᑦ ᔪᐊᕐᑕᓂᐅᑉ ᑰᖓᑕ ᐊᑭᐊᓂ; ᐃᓕᑦᓯᓐᓂᒡᓗ ᐅᓇᑕᓚᐅᖅᐳᑦ, ᑭᓯᐊᓂᓕ ᓵᓚᖃᖅᑎᓚᐅᖅᐸᑦᓯ ᑖᒃᑯᓂᖓ, ᓄᓇᖓᓪᓗ ᓄᓇᑖᕆᓚᐅᖅᐸᓯ, ᑖᒃᑯᐊᓗ ᑐᖁᓚᐅᖅᐸᒃᑲ ᐃᓕᑦᓯ ᓵᖓᓂ. 
9ᒧᐊᐱᒥᐅᓪᓗ ᐊᖓᔪᖅᑳᖅᔪᐊᖓ ᐰᓚᒃ ᔨᐴᕆᐅᑉ ᐃᕐᖕᓂᖓ, ᐅᓇᑕᓕᓚᐅᖅᐳᑦ ᐄᓴᕅᓕᒥᐅᓂᒃ, ᐅᖃᕆᐊᖅᑐᖅᑎᑦᓯᓚᐅᖅᐳᖅᓗ ᐸᓛᒻᒧᑦ ᐱᐅᕆᐅᑉ ᐃᕐᖕᓂᖓᓄᑦ ᓱᒋᐊᖅᑕᐅᖁᔨᓪᓗᓂ ᐃᓕᑦᓯᓐᓂᒃ, 
10ᓈᓚᒍᒪᓚᐅᓐᖏᓚᖓᓕ ᐸᓛᒻᒥᒃ; ᑍᒤᒻᒪᑦ ᐃᓕᑦᓯᓐᓂᒃ ᓮᒻᒪᖅᑎᑦᓯᖔᓕᓚᐅᖅᐳᖅ; ᓴᐳᑎᓚᐅᖅᐸᑦᓯᓗ ᑖᑦᓱᒪᓐᖓᑦ. 
11ᑕᕝᕙ ᔪᐊᕐᑕᓂᐅᑉ ᑰᖓᓂᒃ ᐃᑳᓚᐅᖅᐳᓯ ᔨᕆᑯᒧᓪᓗ ᐂᓪᓗᓯ, ᔨᕆᑯᒥᐅᓪᓗ ᐃᓄᖏᓐᓄᑦ ᐅᓇᑕᕆᐊᖅᑕᐅᓚᐅᖅᐳᓯ, ᐊᒧᕅᑎᒥᐅᓄᑦ, ᐱᕆᔧᑎᒥᐅᓄᑦ, ᑬᓇᓂᒥᐅᓄᑦ, ᕼᐃᑍᑎᒥᐅᓄᑦ, ᒋᕐᒐᕆᓮᑎᒥᐅᓄᑦ, ᕼᐃᕔᑎᒥᐅᓄᑦ, ᔨᐳᓮᑎᒥᐅᓄᓪᓗ; ᑖᒃᑯᐊᓗ ᐃᓕᑦᓯᓐᓄᑦ ᑐᓂᓚᐅᖅᐸᒃᑲ. 
12ᑖᒃᑯᐊᓕ ᐅᐃᒪᔮᖅᑎᓚᐅᖅᐸᒃᑲ ᓯᖏᓚᐅᖅᐸᒃᑲᓗ ᐃᓕᑦᓯ ᓵᖓᓂ, ᐊᒧᕅᑎᒥᐅᑦ ᐊᖓᔪᖅᑳᖅᔪᐊᖏᒃ ᒪᕐᕉᒃ; ᓴᕕᒡᔪᐊᓯᓕ ᖃᖅᔪᓯᓗ ᐊᑐᓚᐅᓐᖏᓚᑦ ᑖᒃᑯᓄᖓ. 
13ᓄᓇᑖᖅᑎᓚᐅᖅᐸᑦᓯ ᓴᓇᓚᐅᓐᖏᑕᑦᓯᓐᓂᒃ, ᐃᒡᓗᒐᓴᒡᔪᐊᓂᒡᓗ ᓇᑉᐸᓚᐅᓐᖏᑕᑦᓯᓐᓂᒃ, ᒫᓐᓇᓕ ᓄᓇᒋᓕᖅᐸᓯ; ᓂᕆᓕᖅᐳᓯᓗ ᐱᕈᖅᓰᕕᖕᒥ ᐱᕈᖅᑐᕕᓂᕐᖕᓂᒃ, ᓇᐹᖅᑑᓪᓗ ᐅᖅᓱᒃᓴᖏᓐᓂ ᐱᕈᖅᓯᐊᕆᓚᐅᓐᖏᑕᑦᓯᓐᓂᑦ.’
14ᒫᓐᓇᓕ ᑍᒤᒻᒪᑦ ᐊᑕᓂᖅ ᓯᕘᕋᒋᓯᐅᒃ, ᐅᐱᒋᑦᓯᐊᖅᓗᒍ ᐱᔨᑦᓯᖅᓯᐅᒃ ᓱᓕᑦᓯᐊᖅᓗᓯ ᓱᖁᓯᔪᐃᑦᑑᓗᓯᓗ; ᓯᕗᓕᓯ ᒎᑎᒋᓚᐅᖅᑕᒋᑦ ᖁᔭᓈᖅᓯᐅᒃ ᑐᒃᓯᐊᖅᕕᒋᓚᐅᖅᑕᖏᑦ ᑰᑉ ᐊᑭᐊᓂ, ᐃᑦᔨᑉᑎᒥᓗ, ᐊᑕᓂᖅᓕ ᐱᔨᑦᓯᖅᓯᐅᒃ. 
15ᐊᑕᓂᖅᓕ ᐱᔨᑦᓯᕈᒪᓂᐊᖏᒃᑯᑦᓯᐅᒃ, ᐅᓪᓗᒥ ᑐᑭᑖᓕᕆᑦᓯ ᑭᓇᒥᒃ ᐱᔨᑦᓯᕐᖕᓂᐊᕐᖕᒪᖔᑦᓯ, ᓯᕗᓕᓯ ᒎᑎᒋᓚᐅᖅᑕᒋᓐᓂᒃ ᑐᒃᓯᐊᖅᕕᒋᖃᑦᑕᓚᐅᖅᑕᖏᓪᓗ ᑰᑉ ᐊᑭᐊᓂ, ᐅᕝᕙᓗ ᐊᒧᕅᒥᐅᑦ ᒎᑎᖏᓐᓂᒃ, ᒫᓐᓇ ᑖᒃᑯᐊ ᓄᓇᖓᓂ ᓄᓇᖃᓕᕋᑦᓯ; ᐅᕙᖓᓕ ᐃᒡᓗᒥᐅᖃᑎᒃᑲᓗ, ᐊᑕᓂᖅ ᐱᔨᑦᓯᕐᖕᓂᐊᖅᐸᕗᑦ.”
16ᑕᕝᕙ ᐃᓄᐃᑦ ᑭᐅᕗᑦ ᐅᖃᖅᓗᑎᒃ, “ᐅᕙᒍᓪᓕ ᐊᑕᓂᖅ ᕿᒪᓚᐅᖅᓯᒪᓂᐊᓐᖏᓚᕗᑦ ᐱᔨᑦᓯᓕᕐᖕᓂᐊᓐᖏᓚᒍᓪᓗ ᒎᑎᐅᑉ ᐊᓯᖏᓐᓂᒃ; 
17ᐊᑕᓂᐅᑉ ᒎᑎᑦᑕ ᐊᐅᓪᓚᖅᑎᓚᐅᖅᐹᑎᒍᑦ ᓯᕗᓕᕗᓪᓗ ᓄᓇᒥᑦ ᐃᑦᔨᑉᑎᒥᑦ, ᑎᒍᔭᐅᓯᒪᕕᖕᒦᑎᓪᓗᒋᑦ ᐃᑦᔨᑉᑎᒥᑦ, ᑖᑦᓱᒪᓗ ᑲᒪᓇᖅᑐᓕᓂᖅᔪᐊᖏᑦ ᑕᑯᓚᐅᖅᐸᕗᑦ ᐱᓂᐊᕐᖕᓂᕆᓚᐅᖅᑕᖏᓪᓗ, ᐅᐸᒃᑕᓕᒫᑦᑎᓐᓂᓗ ᓴᐳᑎᖃᑦᑕᓚᐅᖅᐹᑎᒍᑦ, ᐃᓅᖃᑎᒌᒡᔪᐊᓂᓪᓗ ᐊᖅᑯᓵᖅᑕᓕᒫᑦᑎᓐᓂᑦ. 
18ᓄᓇᑖᖅᐸᓪᓕᐊᓕᖅᑎᓪᓗᑕᓗ ᐊᑕᓂᐅᑉ ᓄᓇᓕᓕᒫᑦ ᓯᖏᓚᐅᖅᐰᑦ ᓯᕗᓂᑦᑎᓐᓂ, ᐊᒧᕅᒥᐅᓪᓗ ᑕᒫᓂ ᓄᓇᖃᖅᑐᑦ ᐱᖃᑕᐅᓪᓗᑎᒃ; ᑍᒤᒻᒪᑦ ᐅᕙᒍᑦᑕᐅᖅ ᐊᑕᓂᖅ ᐱᔨᑦᓯᕐᖕᓂᐊᖅᐸᕗᑦ, ᑖᓐᓇ ᒎᑎᒋᒐᑦᑎᒍ.”
19ᔮᓱᐊᓪᓕ ᐃᓄᐃᑦ ᐅᖃᐅᑎᕔᑦ, “ᐊᑕᓂᕐᖕᒥᒡᓕ ᐱᔨᑦᓯᕈᓐᓇᕐᖕᓂᐊᓐᖏᓚᓯ; ᐃᑦᔪᕐᖕᓁᑦᑑᓪᓗᓂ ᒎᑎᐅᖕᒪᑦ; ᓯᖕᓇᑐᔫᓪᓗᓂ ᒎᑎᐅᕗᖅ; ᐃᓱᒪᒋᔪᓐᓁᖅᓂᐊᓐᖏᓛᓯᓗ ᐊᔪᖅᑐᓕᓂᑦᓯᓐᓂᑦ ᐊᔪᕐᖕᓂᑦᓯᓐᓂᓪᓗ. 
20ᐊᑕᓂᖅ ᕿᒪᖕᓂᐊᕈᑦᓯᐅᒃ ᐱᔨᑦᓯᓕᖅᓗᓯᓗ ᐃᓅᖃᑎᒋᓐᖏᑕᑦᑕ ᒎᑎᖏᓐᓂᒃ, ᑕᕝᕙ ᑖᑦᓱᒪ ᓵᑦᑐᒫᖅᐹᓯ, ᓱᒋᐊᖅᓗᓯᓗ ᓄᖑᑦᓱᒫᖅᐹᓯ, ᐃᓕᑦᓯᓐᓄᑦ ᐱᐅᔪᓂᒃ ᐱᓇᓱᐊᖃᑦᑕᓚᐅᕋᓗᐊᖅᑎᓪᓗᒍ.”
21ᐃᓄᐃᑦ ᐅᖃᖅᐳᑦ ᔮᓱᐊᒧᑦ, “ᐋᒃᑲ; ᐅᕙᒍᓪᓕ ᐊᑕᓂᖅ ᐱᔨᑦᓯᕐᖕᓂᐊᖅᐸᕗᑦ.”
22ᑕᕝᕙ ᔮᓱᐊᑉ ᐃᓄᐃᑦ ᐅᖃᐅᑎᕔᑦ, “ᐊᓯᑦᓯᓐᓂᒃ ᓵᑕᒃᓴᖃᕐᖕᓂᐊᖏᓐᓚᓯ ᖃᐅᔨᒪᓂᐊᖅᐳᓯ ᓇᖕᒥᓂᖅ ᓂᕈᐊᓚᐅᕋᑦᓯ ᐊᑕᓂᖅ ᐱᔨᑦᓯᕈᒪᓪᓗᒍ.”
23ᔮᓱᐊᑉ ᐅᖃᐅᑎᕔᑦ, “ᑍᒤᒻᒪᑦ ᐃᓅᖃᑎᒋᓐᖏᑕᑦᑕ ᒎᑎᖏᑦ ᐊᑯᓐᓇᑦᓯᓐᓃᑦᑐᑦ ᐲᔭᓕᖅᓯᐅᒃ, ᓇᓗᓁᖅᓯᓕᕆᑦᓯᓗ ᐆᒻᒪᑎᑦᓯᒍᑦ ᓱᓕᑦᓯᐊᕐᖕᓂᑦᓯᓐᓂᒃ ᐊᑕᓂᕐᖕᒧᑦ, ᐄᓴᕅᓕᒥᐅᑦ ᒎᑎᖓᓄᑦ.”
24ᐃᓄᐃᑦ ᐅᖃᖅᐳᑦ ᔮᓱᐊᒧᑦ, “ᐊᑕᓂᖅ ᒎᑎᕗᑦ ᐱᔨᑦᓯᕐᖕᓂᐊᖅᐸᕗᑦ, ᑖᑦᓱᒪᓗ ᓂᐱᖓ ᓈᓚᖕᓂᐊᖅᐸᕗᑦ.” 
25ᑕᕝᕙ ᔮᓱᐊ ᐅᓪᓗᒥ ᑍᑦᓱᒪᓂ ᐊᖏᖃᑎᒌᒍᑎᓕᐅᖅᐳᖅ ᐃᓄᖕᓄᑦ, ᐊᑐᕆᐊᖃᖅᑕᖏᓐᓂᒃ ᒪᓕᒐᒃᓴᖏᓐᓂᒡᓗ ᑐᓂᓯᕕᒋᕔᑦ ᑕᕝᕙᓂ ᓯᑭᒻᒥ. 
26ᔮᓱᐊᓪᓗ ᐅᖃᐅᓰᑦ ᑕᒪᒃᑯᐊ ᑎᑎᕋᖅᐰᑦ ᒎᑎᐅᑉ ᐱᖁᔭᖏᑎᒍᑦ; ᐱᔭᕇᕋᒥ ᐅᔭᕋᒡᔪᐊᒥᒃ ᑎᒍᓯᕗᖅ, ᓇᑉᐸᖅᓗᒍᓗ ᓇᐹᖅᑑᑉ ᓯᑎᔫᑉ ᐊᑖᓄᑦ ᐊᑕᓂᐅᑉ ᓇᔪᒐᖓᑕ ᓴᓂᐊᓃᑦᑐᒧᑦ. 
27ᔮᓱᐊᓪᓗ ᐃᓄᐃᑦ ᐅᖃᐅᑎᕔᑦ, “ᑕᑯᒋᑦ, ᐅᓇ ᐅᔭᕋᒃ ᓇᓗᓁᒃᑯᑕᐅᕗᖅ ᐅᕙᑦᑎᓐᓄᑦ; ᐊᑕᓂᐅᑉ ᐅᖃᐅᓯᕆᔭᓕᒫᖏᑦ ᐅᕙᑦᑎᓐᓄᑦ ᑐᓴᓚᐅᕋᑦᑎᒍ ᐅᖃᐅᓯᕆᑎᓪᓗᓂᒋᑦ, ᑍᒤᒻᒪᑦ ᓇᓗᓁᒃᑯᑕᐅᓂᐊᖅᐳᖅ ᐃᓕᑦᓯᓐᓄᑦ, ᓱᓕᖏᑦᑐᒥᒃ ᐱᔨᑦᓯᓕᖁᓇᓯ ᒎᑎᑦᓯᓐᓂᒃ.” 
28ᑕᕝᕙ ᑭᖑᕐᖓᒍᑦ ᔮᓱᐊᑉ ᐃᓄᐃᑦ ᐊᐅᓪᓚᖁᓕᖅᐰᑦ, ᐊᑐᓂᑦ ᐊᖏᕐᕋᖅᐳᑦ ᓄᓇᒥᖕᓄᑦ.
29ᑕᒪᑐᒪ ᑭᖑᕐᖓᒍᑦ ᐊᑕᓂᐅᑉ ᐱᔨᖓ ᔮᓱᐊ ᓈᓂᐅᑉ ᐃᕐᖕᓂᖓ, ᑐᖁᕗᖅ ᐊᕐᕌᒍᖃᓕᖅᓗᓂ 110-ᓂᒃ. 
30ᐃᓗᕕᖅᐹᓪᓗ ᓇᖕᒥᓂᖅ ᓄᓇᖓᓂ ᑎᒻᓇᑦ-ᓯᕋᒥ, ᑕᕝᕙᓂ ᐃᕗᕅᒥᐅᑉ ᖃᖅᑲᖓᓃᑦᑐᒥ, ᐅᓐᓄᐊᓪᓗᐊᑉ ᓇᓛᓃᑦᑐᒥ ᖃᖅᑲᒥ ᒑᔅᒥ.
31ᔮᓱᐊᓪᓗ ᐃᓅᓂᓕᒫᖓᓂ ᐄᓴᕅᓕᒥᐅᑉ ᐃᓄᖏᑦ ᐊᑕᓂᕐᖕᒥᒃ ᐱᔨᑦᓯᓚᐅᖅᐳᑦ, ᑐᖁᓂᖓᑕᓗ ᑭᖑᓂᖓᓂ ᐊᖓᔪᖅᑳᖑᔪᑦ ᔮᓱᐊᒥᑦ ᐃᓅᑯᑖᖕᓂᖅᓴᐅᓚᐅᖅᑐᑦ ᑲᔪᓯᑦᓯᐊᓚᐅᖅᐳᑦ, ᓇᖕᒥᓂᖅᓗ ᑕᑯᓚᐅᖅᐳᑦ ᐊᑕᓂᐅᑉ ᐱᓂᐊᕐᖕᓂᕆᓚᐅᖅᑕᖏᓐᓂᒃ ᐄᓴᕅᓕᒥᐅᓄᑦ.
32ᔫᓯᐱᐅᑉ ᓴᐅᓂᖏᑦ ᐄᓴᕅᓕᒥᐅᑉ ᐃᓄᖏᑕ ᐊᐅᓪᓚᐅᑎᓚᐅᖅᑕᖏᑦ ᐃᑦᔨᑉᑎᒥᑦ ᐃᓗᕕᖅᑕᐅᓚᐅᖅᐳᑦ ᓯᑭᒻᒥ, ᓄᓇᐅᑉ ᐃᓚᖓᓂ ᔧᑰᑉ ᓂᐅᕕᐊᕆᓚᐅᖅᑕᖓᓂ ᕼᐊᒧᕆᐅᑉ ᐃᕐᖕᓂᖏᓐᓂᑦ ᓯᑭᒻᒥᐅᑉ ᐊᑖᑕᖓᓂᑦ, ᑕᕝᕗᖓ ᐊᑭᖃᓚᐅᖅᑐᒧᑦ 100-ᓂᒃ ᓯᐅᓪᕕᕆᓂᒃ, ᑕᒪᓐᓇ ᓄᓇ ᐱᒋᔭᐅᓕᓚᐅᕐᖕᒪᑦ ᔫᓯᐱᐅᑉ ᑭᖑᕚᖏᓐᓄᑦ.
33ᐃᓕᓯᕆᓗ ᐂᕈᓂᐅᑉ ᐃᕐᖕᓂᖓ ᑐᖁᕗᖅ; ᐃᓗᕕᖅᑕᐅᕗᖅᓗ ᒋᐱᐊᒥ, ᐱᓂᕼᐋᓯᐅᑉ ᓄᓇᖓᓄᑦ, ᑕᒪᓐᓇ ᓄᓇ ᑐᓂᔭᐅᓚᐅᕐᖕᒪᑦ ᑖᑦᓱᒧᖓ ᐃᕗᕅᒥᐅᑉ ᖃᖅᑲᖓᓃᑦᑐᖅ.
