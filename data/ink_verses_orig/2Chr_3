1ᑕᕝᕙ ᓲᓗᒨᓂ ᓴᓇᒋᐊᓯᕗᖅ ᐊᑕᓂᐅᑉ ᐃᒡᓗᖓᓂᒃ ᔪᕉᓴᓚᒥ ᖃᖅᑲᐅᑉ ᒧᕅᐊᑉ ᖄᖓᓂ, ᑕᕝᕙᓂ ᐊᑕᓂᐅᑉ ᓴᖅᑭᕝᕕᒋᓚᐅᖅᑕᖓᓂ ᐊᑖᑕᖓᓄᑦ ᑍᕕᑎᒧᑦ, ᑕᕝᕙᓂᓗ ᑍᕕᑎᐅᑉ ᓴᓇᔭᐅᖁᓚᐅᕐᖕᒪᒍ, ᐅᐊᕐᓇᓂᐅᑉ ᔨᐳᓮᑎᒥᐅᑕᐅᑉ ᐃᕖᔧᕕᖓᑕ ᓇᑎᖓᓂ. 
2ᓴᓇᒋᐊᓯᓚᐅᖅᐳᖅ ᐊᖓᔪᖅᑳᖅᔪᐊᖑᓂᖓᑕ ᐊᕐᕌᒍᐃᑦ ᓯᑕᒪᖓᑕ ᑕᖅᑭᐅᑉ ᐂᑉᐸᕆᓕᖅᑕᖓᓂ. 
3ᓲᓗᒨᓂ ᑐᓐᖓᕕᓕᐅᓚᐅᖅᐳᖅ ᒎᑎᐅᑉ ᐃᒡᓗᖓᓂᒃ: ᑕᑭᓂᖃᖅᑐᒥᒃ 90-ᓂᒃ ᐃᑎᒐᖕᓂᒃ, ᓴᓂᒧᑐᓂᖃᖅᓗᓂᓗ ᐃᑎᒐᖕᓂᒃ 30-ᓂᒃ. 
4ᐃᑎᕆᐊᖅᕕᖓ ᐃᑦᔪᕐᖕᓁᑦᑐᒃᑯᕕᐅᑉ ᓵᖓᓃᑦᑐᖅ ᑐᒃᓯᐊᖅᕕᒡᔪᐊᑉ ᓯᓕᖕᓂᖓᑐᑦ ᓴᓂᒧᑐᓂᖃᖅᐳᖅ 30-ᓂᒃ ᐃᑎᒐᖕᓂᒃ, ᐳᖅᑐᓂᖃᖅᓗᓂ 180-ᓂᒃ ᐃᑎᒐᖕᓂᒃ. ᐃᓗᐊ ᐃᓗᐱᐊᕈᑦᓯᖅᐹ ᒎᓗᓪᓚᕆᖕᒥᒃ. 
5ᐃᒡᓗᕈᓯᖅ ᐊᖏᓂᖅᓴᖅ ᐊᑭᓐᓇᓕᐅᖅᐹ ᓮᐳᕋᔅᒥᒃ, ᖄᓕᖅᓗᒍᓗ ᒎᓗᑦᓯᐊᒥᒃ, ᓇᐹᖅᑐᓐᖑᐊᓕᖅᐰᓪᓗ ᐹᓪᒥᓐᖑᐊᓂᒃ ᐊᖅᓵᖅᑑᔭᓐᖑᐊᖃᖅᓗᒋᓪᓗ. 
6ᐃᒡᓗᓗ ᑕᑯᒥᓇᖅᓴᐅᓯᖅᐹ ᐅᔭᕋᖕᓂᒃ ᐱᕕᐊᕐᖕᓇᖅᑐᓂᒃ ᐱᐅᓴᐅᑎᖃᖅᓗᒍ. ᒎᓗᓂᒡᓗ ᐹᕐᕔᒻᒥᑦ ᐱᓯᒪᔪᓂᒃ. 
7ᐃᒡᓘᓪᓗ ᓴᐅᓂᖏᑦ, ᐃᑎᖅᕕᖏᓪᓗ, ᐊᑭᓐᓇᖏᓪᓗ, ᐅᒃᑯᐊᖏᓪᓗ ᖄᐹᖅᐰᑦ ᒎᓗᒥᒃ; ᓯᕋᐱᓐᖑᐊᓂᒡᓗ ᐊᑭᓐᓇᖏᑎᒍᑦ ᐃᑎᖅᓴᓕᐅᖅᓯᒪᔪᓂᒃ ᑎᑎᕋᐅᔭᖅᐳᖅ. 
8ᐃᑦᔪᕐᖕᓁᓐᓂᖅᐹᖅᓗ ᓴᓇᕚ; ᑕᑭᓂᖓ ᐃᒡᓗᒧᑦ ᓈᒻᒪᒃᓯᓕᖅᓯᒪᓪᓗᓂ ᑕᑭᓂᖃᖅᐳᖅ, ᑐᑭᒧᑦ 30-ᓂᒃ ᐃᑎᒐᖕᓂᒃ ᓴᓂᒧᓪᓗ 30-ᓂᒃ; ᐃᓗᐊᓗ ᖄᐹᕈᑦᑎᖅᐹ ᒎᓗᒥᒃ 50,000-ᐸᐅᓂᒃ ᐅᑯᒤᓐᓂᖃᖅᑐᒥᒃ. 
9ᑭᑭᐊᑦ ᐊᑐᖅᑕᐅᔪᑦ ᑕᕝᕗᖓ ᒎᓘᕗᑦ ᐅᖁᒤᓐᓂᖃᖅᓗᑎᒃ 1-ᐸᐅᑦ ᐅᖓᑎᑦᑎᐊᖓᓂ; ᐃᒡᓗᐊᕈᓰᓪᓗ ᖁᑦᑎᖕᓂᖅᓮᑦ ᖄᐹᓕᖅᐰᑦ ᒎᓗᓂᒃ.
10ᐃᑦᔪᕐᖕᓁᓐᓂᖅᐹᒥ ᓴᓇᕗᖅ ᒪᕐᕉᖕᓂᒃ ᓯᕋᐱᓐᖑᐊᖕᓂᒃ ᕿᔫᖕᓂᒃ, ᖄᐹᓕᖅᓗᒋᒡᓗ ᒎᓗᒥᒃ. 
11ᓯᕋᐱᓐᖑᐊᑉ ᐃᓴᕈᖏᑦ ᑕᑭᓂᖃᖅᐴᒃ ᐃᑎᒐᖕᓂᒃ 7-ᓂᒃ ᕿᑎᖅᑲᒥᒡᓗ ᐊᑐᓂᑦ: ᐃᒡᓗᐊᕈᓯᐅᑉ ᐊᑭᓐᓇᖓ ᐊᒃᑐᐊᓪᓗᒍ, ᐃᒻᒥᖕᓄᓪᓗ ᓯᕋᐱᓐᖑᐊᒃ ᐃᓴᕈᖏᒃ ᐊᒃᑐᐊᖃᑦᑕᐅᑎᓪᓗᑎᒃ. 
12ᐃᓴᕈᐊ ᐃᒡᓗᐃᓐᓇᖅ ᑕᑭᓂᖃᖅᐳᖅ ᐃᑎᒐᖕᓂᒃ 7-ᓂᒃ ᕿᑎᖅᑲᒥᒡᓗ, ᐊᒃᑐᐊᓪᓗᓂ ᐃᒡᓗᐊᕈᓯᐅᑉ ᐊᑭᓐᓇᖓᓄᑦ, ᐃᓴᕈᐊᑕᓗ ᐃᒡᓗᐊ 7-ᓂᒃ ᕿᑎᖅᑲᒥᒡᓗ ᐃᑎᒐᖕᓂᒃ ᑕᑭᓂᖃᕆᕗᖅ, ᐃᓴᕈᖏᑦ ᐃᒻᒥᖕᓄᑦ ᐊᒃᑐᐊᖃᑦᑕᐅᑎᓪᓗᑎᒃ. 
13ᐃᓴᕈᖏᑦ ᓯᕋᐱᐅᑉ ᑕᑭᓂᖃᖅᐴᒃ ᐃᑎᒐᖕᓂᒃ 7-ᓂᒃ ᕿᑎᖅᑲᒥᒡᓗ, ᓇᖏᖅᓗᑎᒃ ᓇᑎᕐᖕᒥ ᐃᑎᖅᕕᖓᓄᑦ ᓵᓐᖓᖔᖅᓗᑎᒃ. 
14ᑖᓗᑕᖅᑖᖅᑎᑉᐹᓗ ᑐᖑᔪᖅᑕᒥᒃ ᐊᐅᐸᓪᓚᕆᒃᑐᒥᒡᓗ, ᐊᐅᐸᖅᑐᒥᒡᓗ, ᕿᑐᒪᔪᒥᒃ ᖃᓪᓗᓈᖅᑕᒥᒃ ᓵᑦᑐᒥᒃ ᓯᕋᐱᓐᖑᐊᒥᒃ ᑕᖅᓴᖃᖅᓗᓂ.
15ᐃᒡᓘᑉ ᓯᕗᕌᓂ ᒪᕐᕉᖕᓂᒃ ᓱᑳᖕᓂᒃ ᐋᖅᑭᒃᓯᒋᕗᖅ 52-ᓂᒃ ᐃᑎᒐᓂᒃ ᑕᑭᓂᖃᖅᑑᖕᓂᒃ ᐊᑐᓂᑦ, ᐃᓕᓪᓗᒋᓪᓗ ᑐᒃᓯᐊᖅᕕᒡᔪᐊᑉ ᐃᑎᖅᑕᖅᕕᖓᑕ ᓴᓂᕋᖏᖕᓄᑦ, ᐊᑐᓂᑦ ᖄᒥᐅᑕᖃᖅᓗᑎᒃ ᐊᖏᓂᖃᖅᑑᖕᓂ ᐃᑎᒐᖕᓂᒃ 7-ᓂᒃ ᕿᑎᖅᑲᒥᒡᓗ. 
16ᓴᓇᓐᖑᐊᖅᓯᒪᔪᖃᖅᓗᑎᒃ ᕿᓚᐅᕐᖑᔭᓐᖑᐊᓂᒃ ᐱᕐᕋᖅᓯᒪᔪᓂᒃ ᐅᔭᒥᒃᑎᑐᑦ, ᐃᓕᓪᓗᒋᓪᓗ ᓱᑬᑦ ᖄᖏᓐᓄᑦ; ᓴᓇᒋᕗᖅ 100-ᓂᒃ ᓴᓇᓐᖑᐊᖅᓯᒪᔪᓂᒃ ᐸᒥᒍᕌᓐᖑᐊᓂᒃ, ᐃᓕᓪᓗᒋᓪᓗ ᕿᓚᐅᕐᖑᔭᓐᖑᐊᓄᑦ ᐱᕐᕋᖅᓯᒪᔪᑦ ᖄᖓᓄᑦ. 
17ᑖᒃᑯᐊᒃ ᓱᑳᒃ ᓇᑉᐸᖅᐰᒃ ᑐᒃᓯᐊᖅᕕᒡᔪᐊᑉ ᐃᑎᖅᑕᖅᕕᖓᑕ ᓴᓂᕋᖏᖕᓄᑦ, ᐂᑉᐸᖓ ᑕᓕᖅᐱᐊᓄᑦ ᐅᓪᓗᓪᓗᐊᑉ ᓇᓛᓄᑦ ᐂᑉᐸᖓᓗ ᓴᐅᒥᐊᓄᑦ ᐅᓐᓄᐊᓪᓗᐊᑉ ᓇᓛᓄᑦ; ᑕᓕᖅᐱᐊᓃᑦᑐᖅ ᐊᑦᑎᖅᐹ ᔭᑭᓐᒥᒃ, ᓴᐅᒥᐊᓃᑦᑐᖅᓗ ᐊᑦᑎᖅᓗᓂᐅᒃ ᐳᐊᓯᒥᒃ.
