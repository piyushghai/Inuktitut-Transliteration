1“ᐄᓴᕅᓕ ᓄᑕᕋᐅᑎᓪᓗᒍ, ᓇᒡᓕᒋᓚᐅᖅᐸᕋ, ᐃᕐᖕᓂᕋ ᐃᑦᔨᑉᑎᒦᑎᓪᓗᒍ ᕾᖁᓚᐅᖅᐸᕋ. 
2ᕾᖁᒃᑲᓐᓂᓕᕌᖓᒃᑭᑦ ᕿᒫᒃᑲᓐᓂᖃᑦᑕᓚᐅᖅᐳᑦ ᐅᕙᓐᓂᒃ, ᐰᓕᒧᑦ ᑐᓂᕐᕈᓯᖃᑦᑍᓐᓇᓚᐅᖅᐳᑦ, ᐃᑯᐊᓪᓔᕙᒃᓗᑎᒡᓗ ᑎᐱᑦᓯᐊᕆᒃᑐᓂᒃ ᒎᑎᓐᖑᐊᓄᑦ. 
3ᐃᕗᕅᒥ ᓇᖕᒥᓂᖅ ᐃᓕᓐᓂᐊᖅᑎᓚᐅᖅᐸᕋ ᐱᓱᒋᐅᖅᓴᑎᓪᓗᒍ, ᑕᓕᓐᓄᑦ ᑎᒍᒥᐊᖅᓗᒋᑦ; ᖃᐅᔨᒪᓚᐅᓐᖏᓚᓪᓕ ᐋᖅᑭᓚᐅᕐᖕᒪᖔᒃᑭᑦ. 
4ᓄᓱᓚᐅᖅᐸᒃᑲ ᐊᒃᓱᓈᖃᖅᑎᓪᓗᒍ ᐃᓚᑦᓱᒍᓱᖕᓂᕐᖕᒥᒃ, ᓇᒡᓕᖕᓂᕐᖕᒧᑦ ᕿᓚᒃᓯᒪᔪᒧᑦ, ᑖᒃᑯᓄᖓᓗ ᐅᓂᐅᑕᖏᓐᓂᒃ ᐊᒡᓕᕈᖏᓐᓂᑦ ᐲᖅᓯᔪᑐᑦ ᑍᒤᓚᐅᖅᐳᖓ, ᐅᑯᓪᓗᖓᓗ ᑖᒃᑯᓄᖓ ᓂᕆᑎᓚᐅᖅᐸᒃᑲ. 
5ᐅᑎᕈᒫᓕᖅᐳᑦ ᐃᑦᔨᑉᑎᒧᑦ, ᐊᓯᕆᐊᓗ ᐊᖓᔪᖅᑳᖅᔪᐊᕆᔪᒫᖅᐹᑦ, ᐅᕙᓐᓄᑦ ᐅᑎᕈᒪᓚᐅᖏᒻᒪᑕ. 
6ᐃᒡᓗᒐᓴᖏᑦ ᓴᕕᒡᔪᐊᒧᑦ ᐊᕕᒃᑐᖅᑕᐅᔪᒫᖅᐳᑦ, ᐃᑎᖅᑕᖅᕕᖏᑕᓗ ᓴᓐᓂᕈᐊᖏᑦ ᐊᓯᕈᖅᓗᒋᑦ ᓄᖑᑦᓱᒫᖅᐰᑦ, ᓂᕆᔭᐅᔪᒫᖅᐳᓪᓗ ᐱᐅᓇᓱᒋᔭᒥᒍᑦ ᐱᓇᓱᐊᖅᐸᒃᑕᒥᖕᓄᑦ. 
7ᐃᓄᖁᑎᒃᑲ ᐊᓚᕆᐊᖃᑦᑕᖅᐳᑦ ᕿᒤᔪᒪᓪᓗᑎᒃ ᐅᕙᓐᓂᒃ; ᑍᒤᒻᒪᑦ ᐅᓂᐅᑕᖅᑖᖅᑎᑕᐅᕗᑦ ᑐᐃᕐᖕᒥᐅᑕᕐᖕᓂᒃ, ᓇᐅᒧᓪᓘᓐᓃᑦ ᐲᖅᑕᐅᓂᐊᓐᖏᓚᑦ.
8ᖃᓄᖅᓕ ᐃᓕᖕᓂᒃ ᓴᐱᓕᕈᓐᓇᖅᐳᖔ ᐃᕗᕅᒥ? ᖃᓄᖅᓕ ᓴᒃᑯᐃᔪᓐᓇᖅᐳᖔ, ᐄᓴᕅᓖ? ᖃᓄᖅᓕ ᐊᑦᔨᐅᑎᑦᑐᓐᓇᖅᐱᒌᑦ ᐊᑦᒪᒧᑦ? ᖃᓄᖅᓕ ᐱᓂᐊᖅᕕᒋᔪᓐᓇᖅᐱᒌᑦ ᔨᐳᐃᒻᑐᑦ? ᐆᒻᒪᑎᒐ ᐃᒃᐱᖕᓂᐊᕗᖅ ᐃᓗᓐᓂ, ᐃᓚᑦᓱᒍᓱᖕᓂᕋ ᓂᕈᒥᒃᓯᕗᖅ ᐊᕿᓕᓪᓗᓂᓗ. 
9ᓂᓐᖓᐅᒪᓂᕐᖕᒪ ᓂᑲᒍᓱᖏᓐᓂᖓ ᑲᔪᓯᑎᓐᓂᐊᓐᖏᓚᕋ, ᐃᕗᕅᒥᓗ ᐊᓯᕈᒃᑲᓐᓂᕐᖕᓂᐊᕈᓁᖅᐸᕋ, ᒎᑎᐅᒐᒪ ᐃᓄᑐᐃᓐᓇᐅᓇᖓᓗ, ᐃᑦᔪᕐᖕᓁᑦᑐᑐᐊᖅ ᐊᑯᓐᓇᑦᓯᓐᓂ, ᕾᓂᐊᓐᖏᓚᖓ ᐊᓯᕈᐃᔭᖅᑐᖅᖓ. 
10ᐱᓱᖕᓂᐊᖅᐳᑦ ᐊᑕᓂᕐᖕᒥᒃ ᒪᓕᒡᓗᑎᒃ, ᖃᓕᖑᐊᖅᑐᑐᑦ ᓛᔭᑐᑦ ᓂᓪᓕᐊᓕᕈᒪ; ᐃᓛᒃ ᖃᓕᖑᐊᕐᖕᓂᐊᖅᐳᖅ, ᕿᑐᕐᖓᖏᓪᓗ ᕾᔪᒫᖅᐳᑦ ᓯᕿᓂᐅᑉ ᓂᐱᕕᐊᓂᑦ ᓴᔪᒡᓗᑎᒃ. 
11ᐃᑦᔨᑉᑎᒥᑦ ᑎᑭᑦᓱᒫᖅᐳᑦ ᓯᕘᕋᓂᕐᖕᒧᑦ ᓴᔪᒡᓗᑎᒃ ᑎᖕᒥᐊᑎᑐᑦ, ᑑᕕᑎᑐᓪᓗ ᐊᓯᕆᐊᑉ ᓄᓇᖓᓂᑦ; ᐅᑎᖅᑎᑦᓱᒫᖅᐸᒃᑲᓗ ᐊᖏᕐᕋᖏᓐᓄᑦ, ᐊᑕᓂᖅ ᐅᖃᖅᐳᖅ.”
12ᐊᑕᓂᖅ ᐅᖃᖅᐳᖅ, “ᐃᕗᕅᒥᐅᑉ ᓴᒡᓗᓂᕐᖕᒥᒃ ᐱᓂᐊᖅᕕᒋᓯᒪᕚᖓ, ᐄᓴᕅᓕᐅᓪᓗ ᑭᖑᕚᖏᑕ ᓴᒡᓗᕿᓪᓗᓂᖓ; ᔫᑕᓕ ᓱᓕ ᐃᓅᖃᑎᖃᖅᐳᖅ ᒎᑎᒥᒃ, ᓱᖁᓯᓚᐅᖏᑦᑐᑑᕗᖅᓗ ᐃᑦᔪᕐᖕᓁᑦᑐᒧᑦ.
