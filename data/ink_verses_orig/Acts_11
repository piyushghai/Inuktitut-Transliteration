1ᐋᐴᓯᑕᓖᓪᓕ ᐊᓯᖏᓪᓗ ᐅᒃᐱᖅᑐᑦ ᔫᑎᐊᒥ ᑐᓴᐅᒪᓕᖅᐳᑦ ᔫᑎᐅᖏᑦᑐᑦᑕᐅᖅ ᐃᓚᓕᐅᖅᓯᓕᕐᖕᒪᑕ ᒎᑎᐅᑉ ᐅᖃᐅᓯᖏᓐᓂᒃ. 
2ᐲᑦᑐᕉᓯᓗ ᔪᕉᓴᓚᒧᐊᕐᖕᒪᑦ, ᔫᑎᑦ ᑭᐱᔭᐅᓯᒪᔪᑦ ᐊᑭᕋᖅᑐᓕᖅᐹᑦ, 
3ᐅᖃᖅᓗᑎᒃ, “ᓱᖕᒪᑦ ᑭᐱᔭᐅᓯᒪᖏᑦᑐᓄᑦ ᐂᓚᐅᖅᐲᑦ ᓂᕆᖃᑎᒋᓪᓗᒋᓪᓗ?” 
4ᐲᑦᑐᕉᓯᓕ ᐅᖃᓕᖅᐳᖅ ᓇᓗᓁᖅᓯᑦᓯᐊᖅᓗᓂᓗ ᐱᒋᐊᓕᕐᖕᓂᖓᓂᑦ:
5“ᐃᒡᓗᒐᓴᖕᓂ ᔮᐸᒥ ᑐᒃᓯᐊᖅᑎᓪᓗᖓ; ᐃᓱᒪᒃᑯᑦ ᑎᒥᒦᑦᑐᓐᓃᖅᓗᖓ ᑕᑯᑎᑕᐅᓚᐅᖅᐳᖓ, ᕿᓚᖕᒥᑦ ᐊᖅᑲᖅᑎᑕᐅᔪᒥᒃ ᑎᖏᕐᕋᐅᑕᐅᔮᖅᑐᒥᒃ ᐊᖏᔪᒥᒃ, ᑎᓴᒪᓂᒃ ᑎᕆᖅᑯᓕᖕᒥᒃ ᐅᕙᓐᓄᑦ ᓂᖏᑎᑕᐅᔪᒥᒃ. 
6ᐃᓗᐊᓄᓪᓗ ᑕᑯᓴᕋᒪ ᑕᑯᓚᐅᖅᐳᖓ ᐆᒪᔪᓂᒃ ᓄᔪᐃᑦᑐᓂᒃ ᓄᔪᐊᖅᑐᓂᒡᓗ ᐹᕐᖑᖅᑐᓂᒡᓗ ᖃᓄᐃᑦᑐᑐᐃᓐᓇᕐᖕᓂᒃ ᑎᖕᒥᐊᓂᒡᓗ. 
7ᓂᐱᒥᒡᓗ ᑐᓴᖅᐳᖓ ᐅᕙᓐᓄᑦ ᐅᖃᖅᑐᒥᒃ, ‘ᐲᑦᑐᕉᓯ, ᒪᑭᓪᓗᑎᑦ ᑐᖁᑦᓯᓕᕆᑦ ᓂᕆᓗᑎᓪᓗ.’ 
8ᐅᖃᓚᐅᖅᐳᖓᓕ, ‘ᐊᑕᓃᖅ ᑍᒤᑦᓱᓐᓇᓐᖏᓚᖓ, ᐅᒃᐱᕆᔭᑦᑎᒍᑦ ᓴᓗᒤᓐᓂᕋᖅᑕᐅᔪᓂᒃ ᓇᕐᕈᓇᖅᑐᓂᒡᓗ ᓱᓕ ᓂᕆᓚᐅᖅᓯᒪᖏᓐᓇᒪ.’ 
9ᓂᐱᐅᓪᓕ ᐂᑉᐸᖓᓂᒃ ᕿᓚᖕᒥᑦ ᐅᖃᐅᑎᕚᖓ, ‘ᒎᑎᐅᑉ ᓴᓗᒻᒪᖅᑕᖓᓂᒃ ᓇᕐᕈᓇᕐᖕᓂᕅᔪᒃᓴᐅᓐᖏᓚᑎᑦ.’ 
10ᑍᒤᓕᐅᓚᐅᖅᐳᖅᓗ ᐱᖓᓱᐃᖅᑐᖅᓗᓂ, ᕿᓚᖕᒧᓪᓗ ᐊᒻᒪ ᐊᒧᔭᐅᓚᐅᕆᕗᖅ. 
11ᑍᑦᓱᒪᓂᑦᓮᓐᓇᖅᓗ ᐊᖑᑎᑦ ᐱᖓᓱᑦ ᑎᑭᓚᐅᖅᐳᑦ ᓇᔪᖅᑕᓐᓄᑦ, ᓯᓴᕆᐊᒥᑦ ᐅᕙᓐᓄᑦ ᑎᓕᔭᐅᔪᑦ. 
12ᒎᑎᐅᓪᓗ ᐊᓂᕐᖕᓂᖓᑕ ᐅᖃᐅᑎᕚᖓ ᑖᒃᑯᓄᖓ ᐃᓚᐅᖁᓪᓗᓂᖓ ᐃᕿᐊᓱᖕᓇᖓ, ᐊᖑᑎᓪᓗ ᐱᖓᓲᔪᖅᑐᑦ ᐅᒃᐱᖅᑐᑦ ᐃᓚᒋᓚᐅᖅᐸᒃᑲ ᓯᓴᕆᐊᒧᑦ, ᐊᖑᑎᐅᓪᓗ ᑍᑦᓱᒪ ᐃᒡᓗᖓᓄᑦ ᐃᑎᓚᐅᖅᐳᒍᑦ. 
13ᑖᓐᓇᓗ ᐅᓂᒃᑳᓚᐅᖅᐳᖅ ᐂᖏᓖᒥᒃ ᑕᑯᑎᑕᐅᓚᐅᕐᖕᓂᕐᖕᒥᓂᒃ ᐃᒡᓗᒥᓂ ᐅᖃᐅᑦᔭᓪᓗᓂᓗ, ‘ᑎᓕᓯᓕᕆᑦ ᔮᐸᒧᑦ ᓮᒨᓂᓗ ᐲᑦᑐᕉᓯᒥᒃ ᑍᔭᐅᔪᖅ ᕾᖁᔭᐅᖁᓗᒍ; 
14ᑖᑦᓱᒪᓗ ᓇᓗᓁᖅᓯᕕᒋᓂᐊᖅᐹᑎᑦ ᐱᐅᓕᔭᐅᑦᔪᑎᒋᓂᐊᖅᑕᕐᖕᓂᒃ, ᐃᒡᓗᒥᐅᖃᑎᓕᒫᑎᓪᓗ.’ 
15ᐅᖃᓪᓚᓕᖅᑎᓪᓗᖓᓕ ᐊᓂᕐᖕᓂᖅ ᐃᑦᔪᕐᖕᓁᑦᑐᖅ ᑖᒃᑯᓄᖓ ᐊᖅᑲᖅᐳᖅ ᑍᒫᑦᓮᓐᓇᖅ ᐅᕙᑦᑎᓐᓄᑦ ᑎᑭᓚᐅᕐᖕᓂᕐᖕᒥᑐᑦ ᐱᒋᐊᓕᓵᖅᑎᓪᓗᑕ. 
16ᐃᖅᑬᓕᖅᓗᖓᓗ ᐊᑕᓂᐅᑉ ᐅᖃᐅᓯᖏᓐᓂᒃ ᐅᖃᓚᐅᕐᖕᒪᑦ, ‘ᔪᐊᓇᓯ ᐹᑉᑎᑦᓯᓚᐅᖅᐳᖅ ᐃᒥᕐᖕᒧᑦ, ᐃᓕᑦᓯᓕ ᐹᑉᑎᑕᐅᔪᒫᖅᐳᓯ ᐊᓂᕐᖕᓂᕐᖕᒧᑦ ᐃᑦᔪᕐᖕᓁᑦᑐᒧᑦ.’ 
17ᑕᕝᕙᓕ ᒎᑎ ᑐᓂᓯᒃᐸᑦ ᑖᒃᑯᓄᖓ ᑕᒪᑐᒥᖓᑦᓮᓐᓇᖅ ᐅᕙᑦᑎᓐᓄᑦ ᑐᓂᓚᐅᖅᑕᒥᓂᒃ ᐅᒃᐱᓕᖅᑎᓪᓗᑕ ᐊᑕᓂᕐᖕᒧᑦ ᔩᓱᓯ ᙭ᔅᑑᓯᒧᑦ, ᖃᓄᐃᑦᑑᒍᒪᓖ ᑍᒪ ᒎᑎ ᓄᖅᑲᖅᑎᓐᓇᓱᐊᕋᔭᓚᐅᖅᐸᕌ?”
18ᑖᒃᑯᐊᓕ ᑕᒪᑐᒥᖓ ᑐᓴᕋᒥᒃ ᓂᐱᖃᕈᓐᓃᖅᐳᑦ, ᒎᑎᓗ ᓂᖅᑐᓕᖅᓗᒍ ᐅᖃᖅᐳᑦ, “ᔫᑎᐅᖏᑦᑐᓄᑦᑕᐅᖅ ᒎᑎ ᑐᓂᓯᕗᖅ ᓵᒋᐊᕐᖕᓂᕐᖕᒥᒃ ᐃᓅᓯᕐᖕᒧᑦ.”
19ᐅᒃᐱᖅᑑᖃᑎᒌᓪᓕ ᓇᒧᑐᐃᓐᓇᖅ ᕿᒫᓯᒪᔪᑦ ᐊᑭᕋᖅᑐᖅᑕᐅᓂᕐᖕᒧᑦ, ᓯᑎᐹᓇᓯᐅᑉ ᑐᖁᑕᐅᓂᖓᓂᑦ ᐱᒋᐊᖅᓗᑎᒃ, ᑎᑭᐅᑎᕗᑦ ᐱᓃᓯᐊᒧᑦ ᓮᐳᕋᓯᒧᓪᓗ ᐊᓐᑎᐅᑭᐊᒧᓪᓗ, ᔫᑎᓄᑐᐊᖅ ᐊᔪᕆᖅᑐᐃᓪᓗᑎᒃ. 
20ᐃᓚᖏᓪᓕ ᐃᓄᐃᑦ, ᓮᐳᕋᓯᒥᐅᑦ ᓮᕆᓂᒥᐅᓪᓗ, ᐊᓐᑎᐅᑭᐊᒧᐊᖅᑐᑦ ᐅᖃᓪᓚᓕᖅᐳᑦ ᒍᕇᑭᓄᑦ ᐊᔪᕆᖅᑐᐃᑦᔪᑎᖃᖅᓗᑎᒃ ᐊᑕᓂᕐᖕᒥᒃ ᔩᓱᓯᒥᒃ. 
21ᐊᑕᓂᐅᓪᓗ ᐊᔪᒐᖃᖏᓐᓂᖓᑕ ᓇᔪᓚᐅᖅᐰᑦ, ᐅᓄᖅᑐᐊᓗᐃᓪᓗ ᐅᒃᐱᓕᖅᐳᑦ ᐊᑕᓂᕐᖕᒧᓪᓗ ᓵᒋᐊᖅᓗᑎᒃ.
22ᑕᒪᓐᓇᓗ ᑐᓴᖅᑕᐅᓚᐅᖅᐳᖅ ᐅᒃᐱᖅᑑᖃᑎᒌᓄᑦ ᔪᕉᓴᓚᒦᑦᑐᓄᑦ, ᐸᕐᓇᐹᓯᓗ ᑎᓕᕚᑦ ᐊᓐᑎᐅᑭᐊᒧᑦ. 
23ᑍᑯᖓᓗ ᑎᑭᓐᓇᒥ ᑕᑯᕗᖅ ᒎᑎᐅᑉ ᓮᒻᒪᖅᑎᑦᓯᓂᖓᓂᒃ ᐃᓄᖕᓂᒃ, ᖁᕕᐊᓱᒃᐳᖅᓗ; ᑲᔪᖏᖅᓴᖅᐰᓪᓗ ᑕᒪᕐᖕᒥᒃ ᑲᔪᓯᑦᓯᐊᖁᓪᓗᒋᑦ ᐊᑕᓂᕐᖕᒥᒡᓗ ᐊᑕᕕᖃᑦᓮᓐᓇᖁᓪᓗᒋᑦ. 
24ᐸᕐᓇᐹᓯᓕ ᐱᐅᔪᒥᒃ ᐃᓕᖅᑯᓯᖃᓚᐅᖅᐳᖅ, ᐊᓂᕐᖕᓂᕐᖕᒥᒡᓗ ᐃᑦᔪᕐᖕᓁᑦᑐᒥᒃ ᐃᓗᒻᒥᖅᑕᐅᓯᒪᓪᓗᓂ ᐅᒃᐱᕐᖕᓂᖃᑦᓯᐊᖅᓗᓂᓗ. ᐅᓄᖅᑐᐊᓗᐃᓪᓗ ᐃᓚᓕᐅᑎᓚᐅᖅᐳᑦ ᐊᑕᓂᕐᖕᒧᑦ.
25ᑕᕝᕙ ᐸᓇᐹᓯ ᑖᕐᓱᓯᒧᐊᓚᐅᖅᐳᖅ ᓴᐅᓗᓯᒥᒃ ᕿᓂᕆᐊᖅᓗᓂ; 
26ᓇᓂᒐᒥᐅᒡᓗ, ᐊᓐᑎᐅᑭᐊᒧᐊᕈᑎᕚ. ᑖᒃᑯᐊᒡᓗ ᐊᕐᕌᒍᓕᒫᖅ ᓈᓪᓗᒍ ᐅᒃᐱᖅᑑᖃᑎᒌᓂᑦ ᑲᑎᒪᖃᑎᖃᖃᑦᑕᓚᐅᖅᐴᒃ, ᐅᓄᖅᑐᒻᒪᕆᐊᓗᖕᓂᒡᓗ ᐃᓕᓐᓂᐊᖅᑎᑦᓯᕘᒃ; ᐊᓐᑎᐅᑭᐊᒥᓗ ᐅᒃᐱᖅᑐᑦ ᑍᔭᐅᓕᓚᐅᖅᐳᑦ ᓯᕗᓪᓕᖅᐹᒥᒃ ᙭ᔅᑑᓯᒥᐅᓂᒃ.
27ᑍᑦᓱᒪᓂᐅᑎᓪᓗᒍ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑦ ᔪᕉᓴᓚᒥᑦ ᑎᑭᓚᐅᖅᐳᑦ ᐊᓐᑎᐅᑭᐊᒧᑦ. 
28ᑍᒃᑯᐊᓗ ᐃᓚᖓᑦ ᐋᒐᐹᓯᒥᒃ ᐊᑎᓕᒃ ᓇᖏᖅᓯᓪᓗᓂ ᐱᔪᒫᖅᑐᓂᒃ ᐅᖃᓕᖅᐳᖅ ᐊᓂᕐᖕᓂᒃᑯᑦ ᐅᖃᖅᑎᑕᐅᓪᓗᓂ ᓄᓇᖅᔪᐊᓕᒫᒥ ᑳᖕᓇᖅᑐᖅᔪᐊᖃᓛᕐᖕᓂᕋᖅᓗᒍ; ᑕᒪᓐᓇᓗ ᓇᓪᓕᐅᑎᓚᐅᖅᐳᖅ ᑲᓚᐅᑎᐊᓯ ᐊᖓᔪᖅᑳᖅᔪᐊᖑᑎᓪᓗᒍ. 
29ᐅᒃᐱᖅᑐᑦ ᐋᖅᑭᒃᓯᓚᐅᖅᐳᑦ ᐊᑐᓂᑦ ᑐᔪᐃᔪᒪᓪᓗᑎᒃ ᐊᔪᓐᖏᑕᒥᖕᓂᒃ, ᐃᑲᔫᑎᒋᓂᐊᖅᑕᒥᖕᓂᒃ ᐅᒃᐱᖅᑑᖃᑎᒌᓄᑦ ᔫᑎᐊᒥ ᓄᓇᖃᖅᑐᓄᑦ; 
30ᑍᒤᓕᐅᖅᓗᑎᒡᓗ, ᑐᔪᐃᓚᐅᖅᐳᑦ ᓯᕗᓕᖅᑎᐅᔪᓄᑦ ᔪᕉᓴᓚᒥ ᐸᕐᓇᐹᓯᒃᑯᒃ ᓴᐅᓗᓯᒃᑯᒃ ᐊᖅᑯᑎᒋᓪᓗᒋᒃ.
