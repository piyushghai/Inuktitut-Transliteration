1ᑍᕕᑎᐅᓪᓗ ᐄᓴᕅᓕᒥᐅᓄᑦ ᓯᕗᓕᖅᑎᓕᒫᑦ ᑲᑎᖁᕔᑦ ᔪᕉᓴᓚᒧᑦ, ᐅᑯᐊ ᐊᖓᔪᖅᑳᑦ ᑭᖑᕚᕇᓄᑦ, ᐊᖓᔪᖅᑳᑦ ᐊᕕᒃᑐᖅᓯᒪᔪᓄᑦ ᐊᖓᔪᖅᑳᖅᔪᐊᒧᑦ ᐱᔨᑦᓯᖅᑎᓄᑦ, ᐊᖓᔪᖅᑳᑦ ᑕᐅᓴᓐᑎᓄᑦ, ᐊᖓᔪᖅᑳᓪᓗ 100-ᓄᑦ, ᐱᖁᑎᖏᓐᓄᑦ ᐆᒪᔪᖁᑎᖏᓐᓄᓪᓗ ᑲᒪᔨᐅᔪᑦ ᐊᖓᔪᖅᑳᖅᔪᐊᓪᓗ ᐃᕐᖕᓂᖏᓐᓄᑦ, ᐊᖓᔪᖅᑳᖅᔪᐊᓪᓗ ᐃᒡᓗᖅᔪᐊᖓᓄᑦ ᐊᖓᔪᖅᑳᖑᔪᑦ, ᐊᔪᖏᑦᑐᖅᔪᐊᓪᓗ ᑲᑉᐱᐊᓱᖏᑦᑐᑦ, ᖃᖓᓕᒫᒃᑯᓪᓗ ᐅᓇᑕᖅᑎᒻᒪᕆᐅᔪᑦ. 
2ᑕᕝᕙ ᐊᖓᔪᖅᑳᖅᔪᐊᖅ ᑍᕕᑎ ᓂᑯᕕᑉᐳᖅ ᐅᖃᖅᓗᓂᓗ: “ᑐᓴᖅᓯᓐᖓ, ᖃᑕᓐᖑᑎᒃᑳ ᐃᓄᖁᑎᒃᑲᓗ; ᐆᒻᒪᒥᐅᑕᕆᓚᐅᖅᐸᕋ ᐃᒡᓗᓕᐅᕈᒪᓪᓗᖓ ᐊᑕᓂᕐᖕᒧᑦ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓ ᐃᓂᖃᑦᓯᐊᖁᓪᓗᒍ, ᒎᑎᑦᑕᓗ ᐃᑎᒐᖏᑦ ᐃᑯᕐᕋᒃᓴᖃᖁᓪᓗᒋᑦ; ᐅᐸᓗᖎᔭᓚᐅᖅᐳᖓᓗ ᐃᒡᓗᓕᐅᕈᒪᓪᓗᖓ. 
3ᒎᑎᐅᓪᓕ ᐅᖃᐅᑎᓚᐅᖅᐹᖓ, ‘ᐃᒡᓗᓕᐅᖅᑐᒃᓴᐅᓐᖏᓚᑎᑦ ᐊᑎᓐᓄᑦ ᑐᒃᓯᐊᖅᕕᒃᓴᒥᒃ, ᐅᓇᑕᖅᑎᐅᓚᐅᕋᕕᑦ ᐊᐅᖕᒥᒡᓗ ᑯᕕᑎᑦᓯᓯᒪᒐᕕᑦ.’ 
4ᐊᑕᓂᐅᓪᓕ ᐄᓴᕅᓕᒥᐅᑦ ᒎᑎᖓᑕ ᓂᕈᐊᓚᐅᖅᐹᖓ ᐊᑖᑕᒪ ᐃᓚᒋᔭᖏᓐᓂᑦ ᐊᖓᔪᖅᑳᖅᔪᐊᖑᖁᓪᓗᖓ ᐄᓴᕅᓕᒥᐅᓄᑦ ᐃᓱᖃᖏᑦᑐᒧᑦ; ᔫᑕ ᓂᕈᐊᓚᐅᕐᖕᒪᒍ ᐊᐅᓚᑦᓯᔨᐅᖁᓪᓗᒍ, ᐊᑖᑕᒪ ᐃᓚᒋᔭᖏᓐᓂᑦ, ᐊᑖᑕᒪᓗ ᐃᕐᖕᓂᖏᓐᓂᑦ, ᖁᕕᐊᒋᓚᐅᖅᐹᖓ ᐊᖓᔪᖅᑳᖅᔪᐊᓐᖑᖅᑎᓪᓗᖓ ᐄᓴᕅᓕᒥᐅᓕᒫᓄᑦ. 
5ᐃᕐᖕᓂᓕᒫᓐᓂᓪᓗ (ᐊᑕᓂᐅᑉ ᐃᕐᖕᓂᖅᑖᖅᑎᓚᐅᕐᖕᒪᖓ ᐅᓄᖅᑐᓂᒃ) ᓂᕈᐊᓚᐅᖅᐹ ᐃᕐᖕᓂᕋ ᓲᓗᒨᓂ ᐃᒃᓯᕙᐅᑕᖅᔪᐊᕐᖕᒥ ᐃᒃᓯᕙᖁᓪᓗᒍ ᐊᑕᓂᐅᑉ ᐊᖓᔪᖅᑲᐅᕕᖓᓂ ᐄᓴᕅᓕᒥᐅᓂ. 
6ᐅᖃᐅᑎᓚᐅᕐᖕᒪᖓ, ‘ᐃᕐᖕᓂᕕᑦ ᓲᓗᒨᓂᐅᑉ ᐃᒡᓗᓕᐅᕈᒫᖅᐹᖓ ᐊᕙᓗᖃᖅᓗᒍ, ᑖᓐᓇ ᓂᕈᐊᓚᐅᕋᒃᑯ ᐃᕐᖕᓂᕆᔪᒪᓪᓗᒍ, ᑖᑦᓱᒪᓗ ᐊᑖᑕᒋᓂᐊᖅᐹᖓ. 
7ᐊᖓᔪᖅᑲᐅᕕᖓ ᐋᖅᑭᒃᓯᒪᑎᓐᓂᐊᖅᐸᕋ ᐃᓱᖃᖏᑦᑐᒧᑦ ᓱᖁᓯᔪᐃᑦᑑᓗᓂ ᓈᓚᑦᓯᐊᖅᐸᑦ ᐱᖁᔭᓐᓂᒃ ᐊᑐᖅᑕᐅᖁᔭᓐᓂᒡᓗ, ᓲᖅᓗ ᐅᓪᓗᒥ ᑍᒤᒻᒪᑦ.’ 
8ᒫᓐᓇᓕ ᑍᒤᒻᒪᑦ, ᐄᓴᕅᓕᒥᐅᑦ ᓵᖓᓂ, ᐊᑕᓂᐅᑉ ᑲᑎᒪᔪᖁᑎᖏᑕ, ᒎᑎᕗᓪᓗ ᑐᓵᑎᓪᓗᒍ, ᓈᓚᑦᓯᐊᕆᑦᓯ ᕿᓂᖅᓗᓯᓗ ᐊᑕᓂᐅᑉ ᒎᑎᓯ ᐱᖁᔭᓕᒫᖏᓐᓂᒃ; ᒫᓂ ᓄᓇᑦᓯᐊᕙᖕᒥ ᓄᓇᖃᕈᓐᓇᖁᓪᓗᓯ, ᑭᖑᕚᑦᓯᓐᓄᓪᓗ ᓄᓇᒋᔭᐅᔪᓐᓇᖁᓪᓗᒍ ᑭᖑᕐᖑᑦᔭᐅᓗᓂ ᐃᓱᖃᖏᑦᑐᒧᑦ.
9ᐃᕝᕕᓪᓕ, ᐃᕐᖕᓃᒃ ᓲᓗᒨᓃ, ᐊᑖᑕᕕᑦ ᒎᑎᖓ ᖃᐅᔨᒪᒍᒃ, ᐱᔨᑦᓯᖅᓗᒍᓗ ᐆᒻᒪᑎᓕᒫᕐᖕᓄᑦ ᐃᓱᒪᑯᓪᓗ ᐱᔪᒪᑦᓯᐊᖅᓗᑎᑦ; ᐊᑕᓂᐅᑉ ᐆᒻᒪᑎᓕᒫᑦ ᖃᐅᔨᓴᖅᐸᖕᒪᒋᑦ, ᖃᐅᔨᒪᓪᓗᓂᓗ ᐸᕐᖕᓇᒃᑕᐅᔪᓕᒫᓂᒃ ᐃᓱᒪᒋᔭᐅᔪᓕᒫᓂᒡᓗ. ᕿᓂᕈᕕᐅᒃ, ᓇᓂᓂᐊᖅᐸᑦ; ᕿᒪᖕᓂᐊᕈᕕᐅᒃ ᑖᑦᓱᒪ ᐃᒋᑦᓱᒫᖅᐹᑎᑦ ᐃᓱᖃᖏᑦᑐᒧᑦ. 
10ᐃᓱᒪᒃᓴᖅᓯᐅᓕᕆᑦ ᒫᓐᓇ, ᐊᑕᓂᐅᑉ ᓂᕈᐊᖅᓯᒪᖕᒪᑎᑦ ᐃᒡᓗᓕᐅᖁᓪᓗᑎᑦ ᐃᑦᔪᕐᖕᓁᑦᑐᒥᒃ; ᓲᖑᔫᓗᑎᑦ, ᐱᓇᓱᐊᕐᖕᓂᐊᖅᐸᑦ.”
11ᑍᕕᑎᐅᓪᓗ ᐃᕐᖕᓂᓂ ᓲᓗᒨᓂ ᑐᓂᕚ ᐆᒃᑑᑎᒃᓴᓂᒃ ᑐᒃᓯᐊᖅᕕᒡᔪᐊᒃᓴᐅᑉ ᐊᕙᑖᓄᑦ, ᐃᒡᓗᒃᓴᖏᓐᓄᑦ ᑮᓇᐅᔭᖃᐅᑎᒃᓴᖏᓐᓄᑦ, ᑲᑎᒪᕕᒃᓴᓄᑦ ᖁᕝᕙᓯᖕᓂᖅᓴᓄᑦ, ᑲᑎᒪᕕᒃᓴᓄᓪᓗ ᐊᒃᐸᓯᖕᓂᖅᓴᓄᑦ, ᓂᑲᒍᓱᖕᓂᐅᓪᓗ ᐃᒃᓯᕙᐅᑕᖓᑕ ᐃᓂᒃᓴᖓᓄᑦ; 
12ᐆᒃᑑᑎᒃᓮᓪᓗ ᐃᓱᒪᒋᓯᒪᔭᓕᒫᓂ ᑐᓂᕔᑦ ᐊᑕᓂᐅᑉ ᐃᒡᓗᖓᑕ ᐱᕕᑐᓂᒃᓴᖏᑦ, ᑲᑎᒪᕕᒃᓴᓕᒫᖏᓪᓗ, ᑮᓇᐅᔭᒃᑯᕕᒃᓴᓕᒫᖏᓪᓗ ᒎᑎᐅᑉ ᐃᒡᓗᖓᓂ, ᑐᓂᕐᕈᑎᒃᓮᓪᓗ ᐃᑦᔪᕐᖕᓁᑎᑕᐅᓯᒪᔪᑦ ᐃᓂᒃᓴᖏᑦ; 
13ᑐᓂᕐᕈᓯᖅᑎᑦᓯᔩᓪᓗ ᓕᕔᑏᓪᓗ ᐊᕕᒃᑐᖅᓯᒪᓂᒃᓴᖏᑦ, ᐱᓇᓱᐊᒐᒃᓴᐅᔪᓕᒫᓪᓗ ᐊᑕᓂᐅᑉ ᐃᒡᓗᖓᓂ; ᓱᓇᑐᐃᓐᓇᒃᓴᓕᒫᓪᓗ ᐱᔨᑦᓯᕈᑎᒃᓮᑦ ᐊᑕᓂᐅᑉ ᐃᒡᓗᖓᓂ. 
14ᒎᓗᐃᓪᓗ ᐅᖁᒤᓐᓂᖏᓐᓂᒃ ᑐᓂᕚ ᑐᒃᓯᐊᕐᖕᓇᐅᑎᓪᓗᒍ ᓱᓇᒃᑯᑎᒃᓴᓕᒫᓄᑦ ᐊᑐᖅᑐᒃᓴᐅᔪᒫᖅᑐᓄᑦ, ᓯᐅᓪᕕᕆᓕᒫᓪᓗ ᐅᖁᒤᓐᓂᖏᓐᓂᒃ ᐱᔨᑦᓯᕐᖕᓂᕐᖕᒧᑦ ᐊᑐᖅᑐᒃᓮᑦ, 
15ᒎᓗᐃᓪᓗ ᐅᖁᒤᓐᓂᖏᑦ ᓇᓂᕈᐊᖃᖅᕕᖕᓄᑦ ᐊᑐᖅᑕᐅᔪᒃᓴᑦ, ᒎᓗᐃᓪᓗ ᓇᓂᕈᐊᑉ ᐃᓂᒃᓴᖏᓐᓄᑦ ᐊᑐᖅᑕᐅᔪᒃᓴᑦ, ᓯᐅᓪᕕᕇᓪᓗ ᓇᓂᕈᐊᑉ ᐃᓂᒃᓴᖏᓐᓄᑦ ᐊᑐᖅᑕᐅᔪᒃᓴᑦ, ᓇᓂᕈᐊᑉ ᐃᓂᒃᓴᖏᑕ ᐊᖏᓂᖏᑦ ᒪᓕᓪᓗᒋᑦ. 
16ᒎᓗᐃᓪᓗ ᐅᖁᒤᓐᓂᖏᑦ ᑐᓂᕔᑦ ᓂᐊᖂᔧᑦ ᑐᓂᔭᐅᓯᒪᔪᑦ ᓵᖏᓐᓄᑦ ᐊᑐᖅᑕᐅᔪᒃᓴᑦ, ᓯᐅᓪᕕᕇᓪᓗ ᓵᓄᑦ ᓯᐅᓪᕕᕆᓄᑦ ᐊᑐᖅᑐᒃᓴᑦ; 
17ᒎᓗᐃᓪᓗ ᐃᓚᓯᒪᖏᑦᑐᑦ ᑲᐴᖅᑲᐅᑎᓕᐅᖅᑐᓄᑦ ᐊᑐᖅᑐᒃᓴᑦ, ᒎᓗᓄᓪᓗ ᐴᒍᑕᕐᖕᓄᑦ, ᐃᒥᐅᑎᓄᓪᓗ; ᒎᓗᓄᓪᓗ ᐴᒍᑕᐅᔭᓄᑦ ᐊᑐᖅᑐᒃᓴᑦ ᐅᖁᒤᓐᓃᑦ ᒪᓕᒡᓗᒋᑦ, ᓯᐅᓪᕕᕆᓂᒡᓗ ᐴᒍᑕᕐᖕᓄᑦ ᐊᑐᖅᑐᒃᓴᑦ ᐊᖏᓂᖏᑦ ᒪᓕᒡᓗᒋᑦ. 
18ᒎᓗᐃᓪᓗ ᐱᐅᓴᖅᑕᐅᓯᒪᔪᑦ ᐅᖁᒤᓐᓂᖏᑦ ᑐᓂᕔᑦ ᑐᓂᕐᕈᓯᖅᕕᖕᒧᑦ ᐳᔫᖅᑎᑦᓯᑦᔪᑎᒧᑦ ᐊᑐᖅᑐᒃᓴᑦ, ᐊᒃᓴᓗᐊᓕᐅᓪᓗ ᓴᓇᔭᐅᓂᒃᓴᖓᓄᑦ ᒎᓗᐃᑦ ᓯᕈᐱᒻ ᐃᓴᕈᖏᑦ ᐃᓵᖓᓪᓗᑎᒃ ᐅᓕᒃᓯᓯᒪᔪᒃᓴᑦ ᐊᑕᓂᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓᑕ ᖃᖓᓂ. 
19ᐊᑕᓂᐅᑉ ᖃᐅᔨᑎᓚᐅᖅᐹᖓ ᑎᑎᕋᖅᓯᒪᔪᑎᒍᑦ ᑖᒃᑯᐊᓕᒫᑦ ᐊᒡᒐᖕᒥᓄᑦ ᑎᑎᕋᓚᐅᕐᖕᒪᒋᑦ ᐅᕙᓐᓄᑦ, ᓴᓇᔭᐅᔭᕆᐊᖃᓛᕐᖕᒪᑕ ᐸᕐᖕᓇᒃᑕᐅᓯᒪᓂᖏᑦ ᒪᓕᒡᓗᒋᑦ.
20ᑕᕝᕙ ᑍᕕᑎᐅᑉ ᐃᕐᖕᓂᓂ ᓲᓗᒨᓂ ᐅᖃᐅᑎᕚ, “ᓲᖑᓕᕆᑦ ᑲᑦᓱᖎᑦᓯᐊᖅᓗᑎᓪᓗ, ᐱᓇᓱᐊᕈᒫᖅᐳᑎᑦ. ᓯᕘᕋᖏᓪᓗᑎᑦ, ᓴᐱᖅᑍᓕᓗᑎᑦ; ᐊᑕᓂᐅᑉ ᒎᑎᐅᑉ, ᐊᒡᓛᑦ ᒎᑎᒪ ᐃᓚᒋᖕᒪᑎᑦ. ᑖᑦᓱᒪ ᕿᒪᖕᓂᐊᓐᖏᓛᑎᑦ ᐊᓚᕐᖕᓂᐊᓐᖏᓛᑎᓪᓗ, ᐱᔭᕇᓚᐅᖅᑳᖅᑎᓐᓇᑎᑦ ᐱᓇᓱᐊᕆᐊᓕᖕᓂᒃ ᐱᔨᑦᓯᕐᖕᓂᓕᒫᕐᖕᓂ ᐊᑕᓂᐅᑉ ᐃᒡᓗᖓᓂᒃ. 
21ᑕᑯᒋᓪᓗ ᑐᓂᕐᕈᓯᖅᑎᑦᓯᔩᑦ ᓕᕔᑏᓪᓗ ᐊᒡᒍᖅᓯᒪᔭᕇᖅᐳᑦ ᐱᔨᑦᓯᕐᖕᓂᓕᒫᓄᑦ ᒎᑎᐅᑉ ᐃᒡᓗᖓᓂ; ᓴᓇᔩᑦ ᐃᓕᖕᓂᒃ ᐃᑲᔪᕈᒪᑦᓯᐊᖅᑐᑦ ᐱᔪᓐᓇᑦᓯᐊᖅᑐᓪᓗ ᐃᑲᔪᕐᖕᓂᐊᖅᐹᑎᑦ ᓴᓇᔭᕆᐊᓕᓕᒫᓄᑦ ᖃᓄᐃᑦᑐᑐᐃᓐᓇᑦᓯᐊᓄᑦ; ᐊᖓᔪᖅᑳᑦ ᐃᓄᓕᒫᓪᓗ ᐱᖁᔨᓂᓕᒫᕐᖕᓂᒃ ᓈᓚᑦᓯᐊᕈᒫᖅᐳᑦ.”
