1ᐊᑯᓂᐅᖏᑦᑐᖅ ᑕᒪᑐᒪ ᑭᖑᓂᐊᒍᑦ, ᐊᕼᐃᑐᐱᓕ ᐅᖃᖅᐳᖅ ᐋᑉᓴᓚᒻᒧᑦ, “ᓂᕈᐊᖅᑎᓚᐅᓐᖓ ᐊᖑᑎᓂᒃ 12,000-ᓂᒃ, ᐅᓐᓄᒃ ᒪᓕᒃᓴᕆᐊᕐᖕᓂᐊᕋᑦᑕ ᑍᕕᑎᒥᒃ. 
2ᐅᓇᑕᕆᐊᕐᖕᓂᐊᕋᒃᑯ ᑕᖃᓯᒪᓂᖓᓂ ᓴᓐᖐᓕᓯᒪᓂᖓᓂᓗ, ᐅᐃᒻᒪᒃᑎᓐᓂᐊᕋᒃᑯ; ᐃᓚᒋᔭᓕᒫᖏᓪᓗ ᕿᒪᒃᓯᑎᓪᓗᒋᑦ. ᐊᖓᔪᖅᑳᖅᔪᐊᖅ ᑖᓐᓇᑐᐊᖅ ᑐᖁᓐᓂᐊᕋᒃᑯ, 
3ᐃᓚᒋᔭᓕᒫᖏᓪᓗ ᐅᑎᖅᑎᓐᓂᐊᖅᐸᒃᑲ ᐃᓕᖕᓄᑦ ᓄᓕᐊᒃᓴᑐᑦ ᐅᐃᒃᓴᒥᓄᑦ ᐅᑎᖅᕕᐅᔪᑎᑐᑦ. ᐊᑕᐅᓯᕐᖕᒥᒃ ᑭᓯᐊᓂ ᐃᓄᖕᒥᒃ ᑐᖁᑦᓯᔪᒪᒐᕕᑦ, ᐊᓯᖏᓪᓕ ᐊᓯᕈᖅᑕᐅᓂᐊᓐᖏᓚᑦ.” 
4ᑕᒪᓐᓇ ᐋᑉᓴᓚᐅᑉ ᖁᕕᐊᒋᕚ ᐄᓴᕅᓕᒥᐅᓪᓗ ᐊᖓᔪᖅᑳᓕᒫᖏᑕ.
5ᑕᕝᕙ ᐋᑉᓴᓚᒻ ᐅᖃᖅᐳᖅ, “ᒫᓐᓇ ᕼᐅᓮ ᐊᑬᑎᒥᐅᑕᖅ ᕾᖁᔭᐅᓕ, ᑐᓴᓚᐅᖅᑕᓕ ᖃᓄᖅ ᐅᖃᐅᓯᖃᕐᖕᓂᐊᕐᖕᒪᖔᑦ.” 
6ᕼᐅᓮ ᑎᑭᐅᑎᖕᒪᑦ, ᐋᑉᓴᓚᐅᑉ ᐅᖃᐅᑎᕚ, “ᐊᕼᐃᑐᐱᓕᐅᑉ ᐃᓱᒪᑖᖅᑎᑦᓯᒍᑎᒋᓚᐅᖅᑕᖓᓂᒃ; ᒪᓕᒃᑐᒃᓴᐅᕕᑖ? ᒪᓕᒃᑐᒃᓴᐅᖏᒃᑯᑦᑕ ᐅᖃᐅᑎᓚᐅᖅᑎᒍᑦ ᖃᓄᐃᓕᐅᖅᑐᒃᓴᐅᖕᒪᖔᑦᑕ.”
7ᑕᕝᕙ ᕼᐅᓮ ᐋᑉᓴᓚᒻᒧᑦ ᑭᐅᕗᖅ, “ᐊᕼᐃᑐᐱᓕᐅᑉ ᐃᓱᒻᒥᖅᑐᐃᑦᔪᑎᒋᔭᖓ ᑕᒪᑐᒪᓂ ᐱᐅᓐᖏᓚᖅ.” 
8ᕼᐅᓮᓗ ᐅᖃᒃᑲᓐᓂᖅᐳᖅ, “ᖃᐅᔨᒪᕗᑎᑦ ᐊᑖᑍᑦ ᑍᕕᑎ ᐃᓚᒋᔭᖏᓪᓗ ᐅᓇᑕᒃᑲᒻᒪᕆᐊᓘᖕᒪᑕ, ᐃᖅᓯᓇᖅᑑᕗᓪᓗ ᓇᓄᖅᑐᑦ ᐊᖅᓵᖅᑕᐅᕋᑖᖅᑐᑐᑦ ᐱᐊᕋᕐᖕᒥᓂᒃ, ᐊᑖᑍᓪᓗ ᖃᐅᔨᒪᔪᒻᒪᕆᐅᓪᓗᓂ ᐅᓇᑕᕐᖕᓂᕐᖕᒥᒃ; ᐅᓐᓄᒃᑯᓪᓗ ᐃᓅᖃᑎᒥᓃᖃᑦᑕᕋᓂ. 
9ᒫᓐᓇ ᐃᒻᒪᖄ ᐃᔨᖅᓯᒪᕗᖅ ᕾᕈᓱᖕᒥ, ᐊᓯᐊᓂᓘᓐᓃᑦ. ᑍᕕᑎᓗ ᐅᓇᑕᕆᐊᕈᓂ ᐅᓇᑕᖅᑎᖁᑎᖕᓂᒃ, ᑐᓴᖅᑐᒥᒃ ᐅᖃᖅᑐᖃᕐᖕᓂᐊᖅᐳᖅ, ‘ᐋᑉᓴᓚᐅᑉ ᐃᓄᖁᑎᖏᑦ ᓵᓚᐅᕗᑦ.’ 
10ᐊᒡᓛᑦ ᓯᕘᕋᔪᐃᑦᑐᑦ ᐊᖑᑏᑦ, ᑲᑉᐱᐊᓱᖃᖏᑦᑐᓪᓗ ᓛᔭᑎᑐᑦ, ᑲᑉᐱᐊᓱᓕᕐᖕᓂᐊᖅᐳᑦ ᐄᓴᕅᓕᒥᐅᓕᒫᑦ ᖃᐅᔨᒪᖕᒪᑕ ᐊᑖᑍᑦ ᐅᓇᑕᒃᑲᒻᒪᕆᐊᓘᖕᒪᑦ ᐅᓇᑕᖅᑐᒃᓴᖁᑎᖏᓪᓗ ᐅᓇᑕᒃᑲᒻᒪᕆᐊᓘᓪᓗᑎᒃ. 
11ᐃᒤᒋᐊᖃᖅᑐᕆᕙᒋᓪᓕ ᐄᓴᕅᓕᒥᐅᓕᒫᑦ ᑲᑎᑎᓪᓗᒋᑦ ᓄᓇᒋᔭᖏᓐᓂᑦ ᑖᓐᒥᑦ ᐱᐊᕐᓯᐸᒧᑦ ᑎᑭᓪᓗᒋᑦ, ᓯᒡᔭᒥ ᓯᐅᕋᖅᑎᑐᑦ ᐅᓄᖅᑎᒋᔪᑦ, ᐃᕝᕕᓪᓗ ᓇᖕᒥᓂᖅ ᓯᕗᓕᖅᓗᒋᑦ ᐅᓇᑕᕆᐊᖅᓗᑎᑦ. 
12ᓇᓂᔪᓐᓇᕐᖕᓂᐊᖅᐸᕗᑦ ᑍᕕᑎ ᓇᓃᒐᓗᐊᖅᐸᑦ, ᐅᓇᑕᕆᐊᖅᓗᒍᓗ ᖃᐅᔨᓚᐅᖏᓐᓂᖓᓂ ᖃᓄᐃᑦᑐᖃᓕᕐᖕᒪᖔᑦ; ᑖᓐᓇᓗ ᐃᓚᒋᔭᖏᓪᓗ ᐊᓐᓇᑦᑐᖃᕐᖕᓂᐊᓐᖏᓚᑦ. 
13ᕿᒫᑐᐊᖅᐸᓪᓗ ᐃᒡᓗᒐᓴᖕᓄᑦ, ᐃᓄᖁᑎᓕᒫᕗᑦ ᐊᒃᓱᓈᒥᒃ ᓇᒃᓴᕐᖕᓂᐊᖅᐳᑦ ᐃᒡᓗᒐᓴᖕᓄᑦ, ᑕᕝᕙᓐᖓᓪᓗ ᐃᒡᓗᒐᓴᓕᒫᖅ ᓄᓱᖕᓂᐊᖅᐸᕗᑦ ᓇᖅᓴᒧᑦ, ᐊᑕᐅᓯᕐᖕᒥᒡᓘᓐᓃᑦ ᐅᔭᕋᖕᒥᒃ ᖃᓕᕇᒃᑐᖃᕈᓁᕐᖕᓂᐊᖅᐳᖅ ᖃᖅᑲᐅᑉ ᖄᖓᓂ.”
14ᐋᑉᓴᓚᒻ ᐄᓴᕅᓕᒥᐅᓕᒫᓪᓗ ᐅᖃᖅᐳᑦ, “ᕼᐅᓮᑉ ᐊᑬᑎᒥᐅᑕᐅᑉ ᐃᓱᒻᒥᖅᑐᐃᑦᔪᑎᒋᔭᖓ ᐱᐅᓂᖅᓴᐅᕗᖅ ᐊᕼᐃᑐᐱᐅᑉ ᐃᓱᒻᒥᖅᓱᐃᑦᔪᑎᖏᓐᓂᑦ.” ᐊᑕᓂᖅ ᐱᒋᐊᖅᑎᑦᓯᓚᐅᕐᖕᒪᑦ ᐊᕼᐃᑐᐱᓕᐅᑉ ᐃᓱᒻᒥᖅᑐᐃᒍᑎᒋᔭᖓ ᐱᐅᔪᐊᓗᒃ ᒪᓕᒃᑕᐅᖁᓇᒍ, ᑲᑕᖕᓇᖅᑐᒧᑦ ᑎᑭᑎᑦᓯᔪᓐᓇᖁᓪᓗᒍ ᐋᑉᓴᓚᒻᒧᑦ.
15ᑭᖑᓂᐊᒍᑦ ᕼᐅᓮᑉ ᐅᖃᐅᑎᕚᒃ ᔭᑑᒃ ᐊᐰᐊᑕᓗ ᑐᓂᕐᕈᓯᖅᑎᑦᓯᔩᒃ ᖃᓄᖅ ᐃᓱᒻᒥᖅᑐᐃᒍᑎᖃᓚᐅᕐᖕᓂᕐᖕᒥᓂᒃ ᐋᑉᓴᓚᒻᒧᑦ ᐄᓴᕅᓕᒥᐅᓪᓗ ᐊᖓᔪᖅᑳᖏᓐᓄᑦ ᖃᓄᖅᓗ ᐊᕼᐃᑐᐱᐅᓪ ᐅᖃᓚᐅᕐᖕᒪᖔᑦ. 
16ᕼᐅᓮ ᐅᖃᕆᐊᓪᓚᒃᐳᖅ, “ᑐᐊᕕᖅᓗᓯ ᒫᓐᓇ! ᐅᖃᕆᐊᖅᑐᖅᑎᑦᓯᓕᕆᑦᓯᒃ ᑍᕕᑎᒧᑦ ᓯᓂᒃᑕᖁᓇᒍ ᑰᑉ ᐃᑳᖅᕕᖓᓂ ᐃᓄᖃᔪᐃᑦᑐᒥ, ᐃᑳᖔᖁᓪᓗᒋᓪᓕ ᔫᐊᕐᑕᓂᐅᑉ ᑰᖓᓂᒃ ᒫᓐᓇᑦᓴᐅᑎᒋᒃᑯᑦ, ᐊᖓᔪᖅᑳᖅᔪᐊᖅ ᐃᓄᖁᑎᓕᒫᖏᓪᓗ ᐊᖑᔭᐅᖁᓇᒋᑦ ᑐᖁᑕᐅᖁᓇᒋᓪᓗ.”
17ᐊᐱᐊᑕᐅᑉ ᐃᕐᖕᓂᖓ ᔫᓇᑕᓂ ᔭᑑᑭᐅᓪᓗ ᐃᕐᖕᓂᖓ ᐊᕼᐂᒫᔅ ᐅᑕᕿᓚᐅᖅᐴᒃ ᐃᓐ-ᕈᒋᓕᐅᑉ ᑰᖓᓂ, ᔪᕉᓴᓚᐅᑉ ᖃᓂᒋᔭᖓᓂ, ᑕᑯᔭᐅᔪᒪᖏᓐᓇᒥᒃ ᐃᑎᖅᑎᓪᓗᒋᒃ ᐃᒡᓗᒐᓴᖕᓄᑦ; ᐱᔨᒧᑦ ᐊᕐᖕᓇᒧᑦ ᐅᐸᒃᑕᐅᖏᓐᓇᖃᑦᑕᓚᐅᖅᐴᒃ ᐅᖃᐅᑎᔭᐅᕙᒡᓗᑎᒡᓗ ᖃᓄᐃᑉᐸᓪᓕᐊᓕᕐᖕᓂᖏᓐᓂᒃ, ᑖᒃᑯᐊᒃᑕᐅᖅ ᐅᖃᕆᐊᖅᑐᖃᑦᑕᓚᐅᖅᐴᒃ ᑍᕕᑎᒧᑦ. 
18ᐅᓪᓗᐃᓪᓕ ᐃᓚᖓᓐᓂ ᓄᑲᑉᐱᐊᒧᑦ ᑕᑯᔭᐅᓚᐅᖅᐴᒃ, ᐋᑉᓴᓚᒻᓗ ᐅᖃᐅᑎᓪᓗᒍ, ᑍᒤᒻᒪ ᑐᐊᕕᖅᓗᑎᒃ ᐃᔨᕆᐊᖅᑐᓚᐅᖅᐴᒃ ᐊᖑᑎᐅᑉ ᐸᕼᐅᕆᐅᑉ ᐃᒡᓗᖓᓄᑦ, ᑖᓐᓇ ᐃᒥᖅᑕᖅᕕᖃᓚᐅᖅᐳᖅ ᐃᒡᓗᖓᑕ ᖃᓂᒋᔭᖓᓂ; ᑖᒃᑯᐊᒡᓗ ᐃᓗᐊᓄᑦ ᐃᔨᓚᐅᖅᐴᒃ. 
19ᐊᖑᑎᐅᑉ ᓄᓕᐊᖓᑕ ᐃᒥᖅᑕᖅᕕᐅᑉ ᑭᓪᓚᖓ ᐅᓕᓚᐅᖅᐹ ᓂᐊᖂᔭᒃᓴᒥᒡᓗ ᑲᓐᖓᖅᓱᖅᕕᒋᓪᓗᒍ, ᖃᐅᔨᔭᐅᖁᓇᒍ. 
20ᐋᑉᓴᓚᐅᑉ ᐊᖓᔪᖅᑳᖁᑎᖏᑦ ᑎᑭᓐᓇᒥᒃ ᐃᒡᓗᒧᑦ ᐊᕐᖕᓇᒧᑦ ᐊᐱᕆᕗᑦ, “ᓇᐅᒡᓕ ᐊᕼᐂᒫᔅᑯᒃ ᔫᓇᑕᓂᒃᑯᒃ?”
21ᐊᐅᓪᓚᕆᕐᖕᒪᑕ, ᐊᕼᐂᒫᔅᑯᒃ ᔫᓇᑕᓂᒃᑯᒃ ᐊᓂᕘᒃ ᐃᒥᖅᑕᖅᕕᖕᒥᑦ, ᐊᐅᓪᓚᖅᓗᑎᒡᓗ ᐅᖃᕆᐊᖅᑐᖅᓗᑎᒃ ᑍᕕᑎᒧᑦ. ᐅᖃᐅᑎᓚᐅᖅᐹ ᐊᕼᐃᑐᐱᓕᐅᑉ ᐃᓱᒪᒋᓚᐅᖅᑕᖓᓂᒃ ᑖᓐᓇ ᐱᓪᓗᒍ ᐅᖃᐅᑎᓚᐅᖅᐹᓗ, “ᑐᐊᕕᖅᓗᑎᑦ ᐃᑳᓕᕆᑦ ᑰᖕᒥᒃ.” 
22ᑍᒤᒻᒪᑦ ᑍᕕᑎᒃᑯᑦ ᐃᓄᖁᑎᖏᓪᓗ ᐸᕐᖕᓇᒃᑲᒥᒃ ᐃᑳᓚᐅᖅᐳᑦ ᔪᐊᕐᑕᓂᐅᑉ ᑰᖓᓂᒃ; ᖃᐅᒻᒪᓕᖅᑎᓪᓗᒍ ᐃᑳᕇᖅᑐᐃᓐᓇᐅᓚᐅᖅᐳᑦ. 
23ᐊᕼᐃᑐᐱᓕ ᖃᐅᔨᒐᒥ ᐃᓱᒻᒥᖅᑐᐃᒍᑎᒋᔭᖓ ᒪᓕᒃᑕᐅᖏᓐᓂᖓᓂᒃ, ᓯᐅᑎᖅᑯᖅᑐᔪᖁᑎᒥᓄᑦ ᐃᑭᕗᖅ ᐅᑎᖅᓗᓂᓗ ᓄᓇᒧᑦ ᐱᕈᖅᕕᒋᓯᒪᔭᒥᓄᑦ. ᐱᓇᓱᐊᕆᐊᓕᖕᒥᓂᒡᓕ ᐊᖏᕐᕋᒥᓂ ᐱᔭᕇᕋᒥ, ᐃᒻᒥᓂᒃ ᕿᒥᑉᐳᖅ; ᑐᖁᓪᓗᓂᓗ, ᐃᓗᕕᖅᑕᐅᓚᐅᖅᐳᖅᓗ ᐃᓚᒌᑦ ᐃᓗᕕᖃᖅᕕᖓᓄᑦ.
24ᑕᕝᕙ ᑍᕕᑎ ᓄᓇᓕᖕᓄᑦ ᒪᕼᐊᓁᒧᑦ ᑎᑭᑉᐳᖅ, ᐋᑉᓴᓚᒻᑯᑦ ᐄᓴᕅᓕᒥᐅᓪᓗ ᐃᑳᓕᖅᑎᓪᓗᒋᑦ ᔪᐊᕐᑕᓂᐅᑉ ᑰᖓᓂᒃ. 
25ᐋᑉᓴᓚᐅᑉ ᐊᒪᓴ ᑲᒪᔨᓐᖑᖅᑎᓚᐅᖅᐹ ᐅᓇᑕᖅᑐᒃᓴᓄᑦ ᔪᐊᐱᒥᒃ ᐃᓇᖐᓪᓗᓂ. ᐋᒪᓴ ᐃᕐᖕᓂᕆᔭᐅᓚᐅᖅᐳᖅ ᔨᑎᕆᒧᑦ ᐄᓴᕅᓕᒥᐅᑕᕐᖕᒧᑦ; ᐊᓈᓇᖓᓗ ᐊᐱᒊᓕᒥᒃ ᐊᑎᖃᖅᐳᖅ, ᓇᕼᐊᓯᐅᑉ ᐸᓂᖓ ᔨᕈᐃᐊᐅᑉ ᔪᐊᐱᐅᓪᓗ ᐊᓈᓇᖓᑕ ᓄᑲᖓ. 
26ᐋᑉᓴᓚᒻᑯᑦ ᐃᓄᖁᑎᖏᓪᓗ ᑕᖕᒫᓚᐅᖅᐳᑦ ᒋᓕᐊᑎᐅᑉ ᓄᓇᖓᓂ.
27ᑍᕕᑎᓕ ᑎᑭᒻᒪᑦ ᒪᕼᐊᓁᒧᑦ, ᐅᐸᒃᑕᐅᕗᖅ ᓱᐰᒧᑦ ᓇᕼᐊᓯᐅᑉ ᐃᕐᖕᓂᖓᓄᑦ ᐃᒡᓗᒐᓴᖕᓂᑦ ᕌᐸᒥᑦ ᐊᒧᓁᑎᒦᑦᑐᒥᑦ ᐱᔪᒥᑦ, ᒪᑬᕆᒧᓪᓗ ᐊᒥᐅᓕᐅᑉ ᐃᕐᖕᓂᖓᓄᑦ ᓘᑎᐸᒥᑦ ᐱᔪᒥᑦ, ᐸᕐᔨᓔᒥᓪᓗ ᒋᓕᐊᑎᒥᐅᑕᒥᑦ ᕉᒋᓕᒦᑦᑐᒥᑦ, 
28ᑖᒃᑯᐊ ᓇᒃᓴᖅᐳᑦ ᐊᐅᒻᒥᓯᓂᒃ, ᐴᒍᑕᕐᖕᓂᒃ, ᐅᒃᑯᓯᖕᓂᒡᓗ ᒪᕐᕋᕕᓂᕐᖕᓂᒃ, ᓂᕿᒃᓴᓂᒡᓗ, ᓂᐊᖂᔭᒃᓮᓪᓗ ᓄᕗᖕᒥᐅᑕᖏᓐᓂᒃ ᐹᕐᓕᓂᒃ, ᓂᕿᓂᒡᓗ, ᓂᕿᓕᐅᕐᓯᒪᔪᓂᒃ ᐊᓗᒐᒃᓴᓂᒃ, ᐲᓐᓂᓯᓂᒡᓗ ᓂᕿᒧᓪᓗ ᐃᓚᒃᓴᓂᒃ ᓕᓐᑎᓂᒃ, 
29ᕼᐊᓂᓂᒡᓗ, ᓰᐱᓂᒡᓗ ᓰᓯᓂᒡᓗ, ᓂᕿᓂᒡᓗ ᐆᒪᔪᖁᑎᖏᓐᓂᑦ ᐱᔪᓂᒃ, ᑍᕕᑎᒃᑯᑦ ᐃᓚᖏᑕᓗ ᓂᕆᔭᒃᓴᖏᓐᓂᒃ; ᖃᐅᔨᒪᓚᐅᕋᒥᒃ ᑍᕕᑎᒃᑯᑦ ᐃᓚᖏᓪᓗ ᑳᒐᔭᕐᖕᓂᖏᓐᓂᒃ ᑕᖃᓯᒪᓗᑎᒡᓗ ᐃᒥᕈᒃᑲᔭᕐᖕᓂᖏᓐᓂᒡᓗ ᐃᓄᖃᔪᐃᑦᑐᒥᓐᖔᖅᓗᑎᒃ.
