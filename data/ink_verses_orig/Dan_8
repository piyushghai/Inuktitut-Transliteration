1ᐊᖓᔪᖅᑳᖅᔪᐊᑉ ᐱᐅᓪᓴᔮᐅᑉ ᐊᖓᔪᖅᑳᖅᔪᐊᖑᓂᖓᑕ ᐊᕐᕌᒍᑦ ᐱᖓᔪᖓᓐᓂ, ᐅᕙᖓ ᑖᓂᐊᓕ, ᑕᑯᑎᑕᐅᓚᐅᖅᐳᖓ, ᑍᑦᓱᒪ ᑕᑯᑎᑕᐅᓂᕐᖕᒪ ᓯᕗᓪᓕᐅᑉ ᑭᖑᓂᖓᒍᑦ. 
2ᑕᑯᑎᑕᐅᓪᓗᖓ, ᐅᕙᓐᓂᒃ ᑕᑯᓚᐅᖅᐳᖓ ᐊᖓᔪᖅᑳᖅᔪᐊᑉ ᐃᒡᓗᖓᓃᓪᓗᖓ ᓄᓇᒥ ᓲᓴᒥ ᓄᓇᐅᑉ ᐊᕕᒃᑐᖅᓯᒪᓂᖓᑕ ᐃᓚᖓᓂ ᐊᑎᖃᖅᑐᒥ ᐃᓛᒥᒥᒃ, ᑕᑯᑎᑕᐅᓪᓗᖓ ᑰᑉ ᐊᑎᖃᖅᑑᑉ ᐅᓔᒥᒃ ᓯᓈᓂᓚᐅᖅᐳᖓ. 
3ᖁᒻᒧᑦ ᕿᕕᐊᕋᒪ, ᑕᑯᕗᖓ ᓰᐱᒥᒃ ᐊᖑᓴᓪᓗᕐᖕᒥᒃ ᒪᕐᕉᖕᓂᒃ ᓇᒡᔪᖃᖅᑐᒥᒃ, ᑰᑉ ᓴᓂᐊᓂ ᓇᖏᖅᑐᒥᒃ, ᓇᒡᔪᖏᒡᓗ ᑕᑭᔪᐊᓘᕗᒃ: ᓇᒡᔪᖓᑕ ᐂᑉᐸᖓ ᐃᒡᓗᐊᓂᑦ ᑕᑭᓂᖅᓴᐅᕗᖅ ᑭᖑᓪᓕᐅᓪᓗᓂᓗ ᑎᑭᐅᑎᕗᖅ. 
4ᑕᐅᑐᒃᑎᓪᓗᖓ ᓰᐱᐅᑉ ᐊᖑᓴᓪᓗᖓ ᐅᐸᒃᑐᖃᑦᑕᖅᐳᖅ, ᓯᕿᓂᐅᑉ ᓂᐱᕕᐊᑕ ᓇᓛᓄᑦ, ᐅᓐᓄᐊᓪᓗ ᓇᓛᓄᑦ, ᓯᕿᓂᐅᓪᓗ ᓇᓛᓄᑦ. ᐆᒪᔪᓂᑦ ᓱᓇᑐᐃᓐᓇᕐᖕᓂᑦ ᐊᑭᕋᖅᑐᖅᑕᐅᔪᓐᓇᓐᖏᓚᖅ, ᑭᓇᒥᒡᓘᓐᓃᑦ ᑖᑦᓱᒪᖓᑦ ᓴᐳᑎᔭᐅᔪᖃᕈᓐᓇᕋᓂ, ᐃᓱᒪᒥᓂᒃ ᖁᕕᐊᒋᔭᒥᓂᒡᓗ ᐱᓇᓱᐊᑐᐃᓐᓇᖅᐳᖅ, ᐊᔪᖏᑦᑐᒪᕆᐅᓕᖅᓗᓂᓗ.
5ᑕᒪᑐᒥᖓ ᐃᓱᒪᒃᓴᖅᓯᐅᖅᑎᓪᓗᖓ, ᑕᕝᕔᓐᓇᖅ ᐊᖑᓴᓪᓗᖅ ᒎᑦᓯ ᓴᖅᑭᑉᐳᖅ ᓯᕿᓂᐅᑉ ᓂᐱᕕᐊᑕ ᓇᓛᓂᑦ, ᓇᒡᔪᖃᖅᑐᖅ ᐅᑦᔨᕐᖕᓇᖅᑐᒥᒃ ᐃᔨᖏᒃᑕ ᐊᑯᓂᖓᓂ, ᓄᓇᖅᔪᐊᓕᒫᖅ ᐸᖓᓕᒃᕕᒋᕚ ᓄᓇᒧᑦ ᑐᓐᖓᓇᓂ. 
6ᑖᓐᓇ ᓂᓐᖓᐅᒪᓂᕐᖕᒧᑦ ᐊᒃᓱᕈᖅᓗᓂ ᐅᐸᒃᑐᖅᐳᖅ ᓰᐱᐅᑉ ᐊᖑᓴᓪᓗᖓᓄᑦ ᒪᕐᕉᖕᓂᒃ ᓇᒡᔪᓕᖕᒧᑦ ᑰᑉ ᓯᓈᓂ ᓇᖏᖅᑐᒧᑦ. 
7ᑕᑯᕙᕋᓗ ᓰᐱ ᐊᖑᓴᓪᓗᖅ ᐊᐳᕐᖕᒪᒍ, ᓇᒡᔪᖏᒃ ᒪᕐᕉᒃ ᓯᖁᒥᑉᐴᒃ, ᓰᐱ ᐊᖑᓴᓪᓗᖅ ᑖᑦᓱᒥᖓ ᐊᑭᒪᔪᓐᓇᓐᖏᓚᖅ; ᒎᑦᓯᐅᑉ ᐅᕐᕈᑎᑉᐹ ᓄᓇᒧᑦ ᑐᓪᓕᕋᖅᓗᒍᓗ, ᑭᐊᓘᓐᓃᑦ ᓰᐱ ᐊᖑᓴᓪᓗᖅ ᓴᐳᑎᔪᓐᓇᓐᖏᓛ ᒎᑦᓯᐅᑉ ᐱᔪᓐᓇᕐᖕᓂᖓᓂᑦ.
8ᒎᑦᓯ ᑖᓐᓇ ᐊᔪᕈᓐᓃᖅᐸᓪᓕᐊᑐᐃᓐᓇᖅᐳᖅ, ᐱᔪᓐᓇᕐᖕᓂᖓᑕ ᐊᔪᖏᓐᓂᖅᐹᖓᓂ, ᓇᒡᔪᖓ ᓇᑲᓪᓗᓂ ᐲᖅᐳᖅ, ᐃᓂᖓᓂᓕ ᐱᕈᖅᑐᖃᖅᐳᖅ ᓇᒡᔪᖕᓂᒃ ᓯᑕᒪᓂᒃ ᖁᒻᒧᑦ ᓴᖕᒥᔪᓂᒃ ᑐᕌᖅᓗᑎᒡᓗ ᕿᓚᐅᑉ ᐊᓄᕆᖏᓐᓄᑦ ᓯᑕᒪᓄᑦ. 
9ᓇᒡᔪᖕᓂᑦ ᑖᒃᑯᓇᖓᑦ ᐱᕈᖅᑐᖃᕆᕗᖅ, ᒥᑭᔫᓪᓗᓂ ᓄᐃᔪᖅ, ᐱᔪᓐᓇᕐᖕᓂᖅᔪᐊᖅᑖᖅᐳᖅᓕ ᓯᕿᓂᐅᑉ ᓇᓛᓄᑦ ᓯᕿᓂᐅᑉ ᓂᐱᕝᕕᐊᑕ ᓇᓛᓄᑦ ᓄᓇᒧᓪᓗ ᑕᑯᒥᓇᖅᑐᒧᑦ. 
10ᑖᓐᓇ ᐊᖏᔪᖅᔪᐊᖑᓕᖅᐳᖅ ᕿᓚᖕᒥᐅᒐᓴᒃᔪᐃᑦ ᑎᑭᓪᓗᒋᑦ, ᐅᓪᓗᕆᐊᑦ ᐃᓚᖏᑦ ᐃᒋᑉᐰᑦ ᓄᓇᒧᑦ ᑐᓪᓕᕋᖅᓗᒋᓪᓗ. 
11ᐃᒻᒥᓂᒡᓗ ᐊᖏᔪᕈᖅᑎᑉᐳᖅ ᕿᓚᖕᒥᐅᒐᓴᒃᔪᐊᓄᓪᓗ ᐊᖓᔪᖅᑳᖅᔪᐊᒧᑦ ᑐᖏᓕᕆᔭᐅᓕᖅᓗᓂ, ᑐᓂᕐᕈᓯᕐᖕᓃᓪᓗ ᖃᐅᑕᒫᖅᓯᐅᑎᑦ ᓄᖅᑲᖅᑎᑉᐰᑦ ᑖᑦᓱᒧᖓ ᑐᓂᕐᕈᑕᐅᕙᒃᑐᑦ, ᑐᓂᕐᕈᓯᖅᕕᐅᓪᓗ ᐃᓂᖓ ᐊᒃᐸᓯᒃᑐᓐᖑᖅᑎᑉᐹ. 
12ᐅᓇᑕᕐᖕᓂᖏᓐᓄᑦ, ᕿᓚᖕᒥᐅᒐᓴᒡᔪᐃᑦ ᐃᑦᔪᕐᖕᓁᑦᑐᑦ, ᖃᐅᑕᒫᓪᓗ ᐆᒪᔪᓂᒃ ᑐᓂᕐᕈᓯᕐᖕᓂᖅ ᑐᓂᔭᐅᕗᑦ ᑖᑦᓱᒧᖓ. ᑖᓐᓇᓗ ᖃᓄᐃᓕᐅᖅᑕᓕᒫᒥᓂᒃ ᐊᔪᕈᓐᓃᖅᐳᖅ, ᓱᓕᑦᓯᐊᕐᖕᓂᖅᓗ ᓄᓇᒧᑦ ᐃᒋᑕᐅᕗᖅ.
13ᑐᓴᖅᐳᖓᓗ ᐃᑦᔪᕐᖕᓁᑦᑐᒥᒃ ᐃᑦᔪᕐᖕᓁᑦᑑᖃᑎᒥᓄᑦ ᐅᖃᖅᑐᒥᒃ, “ᖃᓄᖅ ᐊᑯᓂᐅᑎᒋᔪᖅ ᑕᑯᑎᑕᐅᑦᔪᑎ ᓇᓪᓕᐅᑎᓇᓱᐊᕐᖕᓂᐊᖅᐹ? ᖃᐅᑕᒫᑦ ᐆᒪᔪᓂᒃ ᑐᓂᕐᕈᓯᖃᑦᑕᕐᖕᓂᖅ, ᐅᓇᑕᕐᖕᓂᖅᓗ ᓱᓇᖃᕈᓐᓁᖅᑎᑦᓯᔪᖅ, ᐃᑦᔪᕐᖕᓁᑦᑐᕕᐅᓪᓗ ᑐᓂᔭᐅᓯᒪᓂᖓ, ᐃᑦᔪᕐᖕᓁᑦᑐᓪᓗ ᑐᓪᓕᕋᖅᑕᐅᓂᖏᑦ?”
14ᐅᖃᐅᑎᕚᖓᓗ, “ᐅᓪᓗᐃᑦ ᐅᓐᓄᐊᓪᓗ 2,300-ᐃᑦ ᐊᓂᒍᖅᐸᑕ; ᑕᕝᕙ ᐃᑦᔪᕐᖕᓁᑦᑐᕕᒃ ᐃᑦᔪᕐᖕᓁᓕᑎᒃᑲᓐᓂᕈᒪᕙᕋ.”
15ᐅᕙᖓ ᑖᓂᐊᓕ ᑕᑯᓐᓇᖅᑎᓪᓗᖓ ᑕᒪᑐᒥᖓ ᑕᑯᑎᑕᐅᓂᕐᖕᒥᒃ, ᑐᑭᓯᓇᓱᐊᖅᑎᓪᓗᖓᓗ, ᓵᓐᓂ ᓇᖏᖅᑐᖃᓕᖅᐳᖅ ᐃᓄᒃᑎᑐᑦ ᑕᐅᑦᑐᖃᖅᑐᒥᒃ. 
16ᑐᓵᓕᖅᐳᖓᓗ ᐊᖑᑎᐅᑉ ᓂᐱᖓᓂᒃ ᑰᑉ ᐅᓔᑉ ᓇᓛᓂᑦ ᐅᖃᖅᑐᒥᒃ, “ᒊᐳᕆᐊᓖ, ᐊᖑᑦ ᐅᓇ ᐅᖃᐅᑎᓚᐅᕈᒃ ᑕᑯᑎᑕᐅᓂᐅᑉ ᑐᑭᖓᓂᒃ.” 
17ᖃᓂᒋᔭᓐᓄᓪᓗ ᕾᕗᖅ, ᓯᕘᕋᓂᕐᖕᒥᒡᓗ ᑕᑕᑉᐳᖓ ᓵᖓᓂᓗ ᐅᕐᕈᓪᓗᖓ ᐹᒻᒪᒃᐳᖓ, ᐅᖃᐅᑎᕚᖓᓗ, “ᐃᓅᑉ ᐃᕐᖕᓂᖓ, ᑐᑭᓯᓕᕆᑦ ᑕᑯᑎᑕᐅᓂᖅ ᑕᒪᓐᓇ ᐱᑦᔪᑎᖃᕐᖕᒪᑦ ᓱᓇᓕᒫᑦ ᐃᓱᒃᓴᖓᓂᒃ. 
18ᐅᖃᓪᓚᒃᑎᓪᓗᒍ, ᐃᑎᔪᒥᒃ ᓯᓂᓕᓚᐅᖅᐳᖓ, ᑮᓇᕋ ᒪᓂᖅᑲᒧᑦ ᑐᓐᖓᓪᓗᓂ: ᑖᑦᓱᒪ ᐊᒃᑐᖅᐹᖓ ᓂᑯᕕᑎᓪᓗᖓᓗ.” 
19ᐅᖃᐅᑎᕚᖓ, “ᐅᖃᐅᑎᓂᐊᕋᒃᑭᑦ ᓱᓇᒥᒃ ᐱᔪᖃᕈᒫᕐᖕᒪᖔᑦ ᐅᓪᓗᐃᑦ ᑭᖑᓪᓕᖏᓐᓂ ᓂᓐᖓᐅᒪᓂᖅᔪᐊᖅ ᓇᓪᓕᐅᑎᒃᐸᑦ, ᑕᑯᑎᑕᐅᓂᖅ ᑕᒪᓐᓇ ᐱᑦᔪᑎᖃᕐᖕᒪᑦ ᐃᓱᐊᓂ ᐱᔪᒫᖅᑐᓂᒃ.
20ᓰᐱ ᐊᖑᓴᓪᓗᖅ ᒪᕐᕉᖕᓂᒃ ᓇᒡᔪᓕᒃ ᑐᑭᖃᖅᐳᖅ ᒥᑎᐊᑉ ᐴᕐᓯᐊᓪᓗ ᐊᖓᔪᖅᑳᖅᔪᐊᖃᖅᕕᐊᓂᒃ. 
21ᑕᑯᔧᑦ ᒎᑦᓯ, ᑐᑭᖃᖅᐳᖅ ᒍᕇᓯᒥᐅᑦ+ ᐊᖓᔪᖅᑳᖅᔪᐊᖃᖅᕕᖓᓂᒃ, ᓇᒡᔪᒃ ᐊᖏᔪᖅ ᐃᔨᖏᒃᑕ ᐊᑯᓐᓂᖓᓃᑦᑐᖅ ᑐᑭᖃᖅᐳᖅ ᐊᖓᔪᖅᑳᖅᔪᐊᖓᓐᓂᒃ ᓯᕗᓪᓕᖅᐹᒥᒃ. 
22ᓇᒡᔪᐃᑦ ᓯᑕᒪᑦ ᓇᒡᔪᖕᒥᒃ ᐲᖅᑐᒥᒃ ᑭᖑᕝᕕᐅᑎᔪᑦ, ᑐᑭᖃᖅᐳᑦ ᐊᖓᔪᖅᑲᐅᕕᖕᒥᑦ ᑕᕝᕙᓐᖓᑦ ᐃᓅᖃᑎᒌᒡᔪᐊᓂᑦ ᓯᑕᒪᑦ ᐊᖓᔪᖅᑳᖅᔪᐊᖃᖅᕖᑦ ᓴᖅᑭᑦᓱᒫᕐᖕᒪᑕ, ᐊᑐᓂᓪᓕ ᐱᔪᓐᓇᕐᖕᓂᖏᑦ ᐊᑦᔨᒌᒍᒫᓐᖏᓚᑦ.
23ᑖᒃᑯᐊ ᐊᖓᔪᖅᑳᖅᔪᐊᖑᑎᓪᓗᒋᑦ, ᐊᑭᕋᖅᑐᖅᑎᖏᑦ ᐱᐅᖏᑐᒻᒪᕆᐅᓕᕈᒫᕐᖕᒪᑕ, ᐊᖓᔪᖅᑳᖅᔪᐊᑉ ᑮᓇᖓ ᐃᓕᕋᓇᖅᑐᖅ ᓯᓔᕐᕆᒃᓯᔪᓐᓇᖅᑐᖅ, ᒪᑭᑦᓱᒫᖅᐳᖅ. 
24ᑖᑦᓱᒪ ᐱᔪᓐᓇᕐᖕᓂᖓ ᓴᓐᖏᔪᖅᔪᐊᖑᓕᕈᒫᖅᐳᖅ, ᓇᖕᒥᓂᖅ ᐱᔪᓐᓇᕐᖕᓂᕐᖕᒥᓅᖏᑦᑐᖅ: ᑖᓐᓇ ᐊᖏᔪᐊᓗᖕᒥᒃ ᓵᓚᖃᕈᒫᖅᐳᖅ, ᖃᓄᐃᓕᐅᕋᓱᐊᖅᑕᒥᓂᒃ ᑕᒤᓐᓂᒃ ᑲᔪᓯᓗᓂ, ᓱᓇᐅᔪᓐᓁᖅᑎᑦᓯᔪᒫᖅᐳᖅ ᐊᔪᖏᑦᑐᖅᔪᐊᖁᑕᐅᔪᓂᒃ ᐃᓄᖕᓂᒡᓗ ᐃᑦᔪᕐᖕᓁᑦᑐᓂᒃ. 
25ᑖᓐᓇ ᐅᐃᕕᕐᕆᒃᓯᓂᕐᖕᒥᒍᑦ ᐊᔪᕈᓐᓁᕈᒫᖅᐳᖅ, ᐃᒻᒥᓂᒡᓗ ᐊᔪᖏᑦᑐᖅᔪᐊᖑᓂᕋᓕᖅᓗᓂ. ᓵᓚᐅᓂᐊᕋᓱᒋᖏᑦᑐᑦ, ᐅᓄᖅᑐᑦ ᓯᖁᒥᑦᓱᒫᖅᐰᑦ, ᐊᑭᕋᖅᑐᖅᓗᓂᓗ ᐊᖓᔪᖅᑲᐅᔪᓄᑦ ᐊᖓᔪᖅᑳᖅᔪᐊᓄᓪᓗ. ᑭᓯᐊᓂᓕ ᓵᓚᐅᔪᒫᕆᕗᖅ, ᐃᓅᑉ ᐱᔪᓐᓇᕐᖕᓂᖓᓅᖏᑦᑐᖅ. 
26ᑕᑯᑎᑕᐅᓃᑦ ᐅᓪᓗᓂᒃ ᐅᓐᓄᐊᓂᒡᓗ ᐅᖃᐅᓯᐅᔪᑦ ᐃᓕᖕᓄᑦ ᓱᓕᑦᓯᐊᖅᐳᑦ, ᑕᑯᑎᑕᐅᓂᖅᓕ ᒪᑐᒍᒃ, ᐅᖃᐅᓯᖃᕐᖕᒪᑦ ᓯᕗᓂᖅᔪᐊᒥ ᐱᔪᒫᖅᑐᓂᒃ.”
27ᐅᕙᖓ, ᑖᓂᐊᓕ, ᑕᖃᓚᐅᖅᐳᖓ ᐅᓪᓗᓂᒡᓗ ᐅᓄᖅᑐᓂᒃ ᖃᓂᒪᓪᓗᖓ, ᑭᖑᓂᖓᒍᑦ ᒪᑭᓐᓇᒪ ᐊᖓᔪᖅᑳᖅᔪᐊᑉ ᐱᔭᒃᓴᐅᑎᑕᖏᓐᓂᒃ ᐱᓇᓱᐊᓕᓚᐅᕆᕗᖓ. ᑕᑕᒥᓐᓂᐊᓚᐅᖅᐳᖓᓕ ᑕᑯᑎᑦᔪᑎᓂᒃ ᑐᑭᓯᔭᐅᔪᓐᓇᖅᑑᑉ ᐅᖓᑖᓃᓚᐅᕐᖕᒪᑕ.
