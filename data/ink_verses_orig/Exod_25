1ᐊᑕᓂᖅ ᐅᖃᖅᐳᖅ ᒨᓯᓯᒧᑦ, 
2“ᐄᓴᕅᓕᒥᐅᑦ ᐅᖃᐅᑎᓚᐅᒃᑭᑦ, ᑐᓂᕐᕈᓯᖁᓪᓗᒋᑦ ᐅᕙᓐᓄᑦ; ᐃᓄᐃᑦ ᐊᑐᓂᑦ ᓇᖕᒥᓂᖅ ᐱᔪᒪᓂᕐᖕᒥᖕᓂᒃ ᒪᓕᒡᓗᑎᒃ, ᑐᓂᕐᕈᑎᖏᓪᓗ ᖃᓄᐃᑦᑐᑐᐃᓐᓇᐅᒐᓗᐊᖅᐸᑕ ᐃᓚᓕᐅᕐᖕᓂᐊᖅᐸᑎᑦ ᐅᕙᖓ ᐱᑦᔪᑎᒋᓗᖓ. 
3ᒪᑯᐊ ᑕᕝᕙ ᑐᓂᕐᕈᑎᒃᓴᐅᔪᑦ ᐃᓚᓕᐅᖅᑕᒃᓴᕆᔭᑎᑦ ᑖᒃᑯᓇᓐᖓᑦ: ᒎᓗᐃᑦ, ᓯᐅᓪᕕᕇᑦ, ᑲᓐᓄᔧᓪᓗ, 
4ᐅᕕᓂᕈᒃᓴᔧᓪᓗ ᓵᑦᑐᑦ; ᑐᖑᔪᖅᑐᐃᑦ ᐊᐅᐸᓪᓚᕆᒃᑐᓪᓗ+ ᐊᐅᐸᖅᑐᓪᓗ ᓄᕕᖅᓵᒃᓮᑦ; ᐊᓐᓄᕌᓕᐊᕆᓯᒪᔪᓪᓗ ᒎᓯᐅᑉ ᒥᖅᑯᖏᓐᓂᑦ. 
5ᓰᐱᐅᓪᓗ ᐊᖑᓴᓪᓗᖏᑕ ᐊᒥᖏᓐᓂᒃ ᕿᑐᒻᒪᒃᓴᖅᓯᒪᔪᓂᒃ ᐊᐅᐸᖅᑐᓂᒃ, ᐊᒥᕐᖕᓂᒡᓗ ᕿᑐᒻᒪᒃᓴᖅᓯᒪᔪᓂᒃ, ᕿᔪᖕᓂᒡᓗ ᑎᓴᒃᑕᓂᒃ+ ᐊᑬᑦᓯᐊᓂᒃ ᐊᑎᓕᖕᓂᒃ, 
6ᓇᓂᕈᐊᓪᓗ ᐅᖅᓱᒃᓴᖏᓐᓂᒃ, ᓇᐹᖅᑑᓪᓗ ᐅᖅᓱᖓᑕ ᒥᖑᐊᖅᓯᒍᑎᐅᑉ ᑎᐱᑦᓯᐊᕆᒃᓴᐅᑎᖓᓂᒃ, ᑎᐱᑦᓯᐊᕆᒃᑐᓂᒡᓗ ᐃᓯᖅᓗᐊᕐᖕᓂᑎᑦᓯᒍᑎᒃᓴᓂᒃ, 
7ᐅᔭᕋᖕᓂᒡᓗ ᐊᑭᑐᔪᒃᓴᔭᓂᒃ ᐊᑎᖃᖅᑐᓂᒃ ᑳᕐᓂᓕᐊᓂᒃ, ᐊᓯᖏᓐᓂᒡᓗ ᐅᔭᕋᖕᓂᒃ ᐱᐅᓴᐅᑎᒋᔭᐅᔪᒃᓴᓂᒃ, ᑐᓂᕐᕈᓯᖅᑎᑦᓯᔩᑦ ᓴᒡᕕᖕᒥᐅᑕᖏᓐᓂ ᐃᐹᑎᓂᒃ ᐊᑎᓕᖕᓂᒃ ᓴᒡᕕᖕᒥᐅᑕᖏᓐᓂᓗ. 
8ᑖᒃᑯᓇᓂ ᐃᑦᔪᕐᖕᓁᓐᓂᖅᐹᒥᒃ ᐃᓂᒃᓴᒥᒃ ᓴᓐᓇᔪᖃᖅᑐᒃᓴᐅᕗᖅ, ᐃᓂᒃᓴᖃᖁᓪᓗᖓ ᐊᑯᕐᖓᓐᓂ. 
9ᑐᐱᕐᖕᒥᒃ ᓴᓇᔪᒃᓴᐅᕗᑎᑦ ᐃᓕᖕᓄᑦ ᓇᓗᓁᕐᖕᓂᐊᖅᑕᓐᓂᒃ, ᐃᓗᓕᒃᓴᓕᒫᖏᓪᓗ ᐋᖅᑭᒃᓯᒪᓂᒃᓴᖓᓗ, ᐃᓱᒪᒋᓯᒪᔭᒃᑲ ᒪᓕᒡᓗᒋᑦ.”
10“ᐃᒃᓯᖅᕕᖕᒥᒃ ᓴᓇᔪᒃᓴᐅᕗᑎᑦ ᕿᔪᖕᒥᒃ ᑎᓴᒃᑕᒥᒃ ᐊᑬᑦᓯᐊᓂᒃ ᐊᑎᓕᖕᒥᒃ; ᑕᑭᓂᖃᖅᓗᒍ 110-ᓂᒃ ᓯᓐᑎᒦᑕᓂᒃ, ᓯᓕᖕᓂᖃᖅᓗᒍ 66-ᓂᒃ ᓯᓐᑎᒦᑕᓂᒃ, ᐳᖅᑐᓂᖃᖅᓗᒍᓗ 66-ᓂᒃ ᓯᓐᑎᒦᑕᓂᒃ. 
11ᑖᓐᓇᓗ ᖄᓕᖅᑕᒃᓴᕆᕙᑦ ᒎᓗᓪᓚᕆᖕᒥᒃ, ᐃᓗᐊ ᓯᓚᑖᓗ ᖄᐹᖅᓗᒍ+ ᒎᓗᒥᒃ, ᓯᓇᖅᔪᓕᐅᖅᓗᒍᓗ ᒎᓗᒥᒃ. 
12ᓯᑕᒪᓂᒡᓗ ᒎᓗᓂᒃ ᑎᒍᒥᐊᖅᕕᓕᐅᖅᓗᒍ ᐊᖕᒪᓗᖅᑐᓂᒃ ᓱᓪᓗᓕᖕᓂᒃ ᑖᒃᑯᐊᓗ ᓂᐅᖏᓐᓄᑦ ᐃᓕᓗᒋᑦ, ᒪᕐᕉᒃ ᐃᒡᓗᐊᓃᓪᓗᑎᒃ, ᒪᕐᕉᒡᓗ ᐃᒡᓗᐊᓃᒻᒥᓗᑎᒃ. 
13ᑕᑭᔪᑯᑖᖕᓂᒃ ᕿᔪᖕᓂᒃ ᓴᓇᓕᕆᑦ ᑎᓴᒃᑖᖕᓂᒃ ᐊᑬᑦᓯᐊᒥᒃ ᐊᑎᓕᖕᒥᒃ, ᑖᒃᑯᐊᒡᓗ ᓯᓚᑉᐱᐊᖅᓗᒋᒃ+ ᒎᓗᒥᒃ. 
14ᓱᓪᓗᖏᑎᒍᓪᓗ ᑲᐅᑎᓪᓗᒋᒃ ᑍᒫᒃ ᐊᑭᕋᐅᑎᓕᐅᒐᒃᓴᕆᕙᑦ ᐃᒃᓯᖅᕕᐅᑉ ᓴᓂᕌᒍᑦ, ᑕᒪᐅᓇ ᐊᑭᕋᖅᑕᐅᖃᑦᑕᖁᓪᓗᒍ. 
15ᑖᒃᑯᐊᓗ ᕿᔪᑯᑖᑦ ᐊᑭᕋᐅᑎᖏᑦ ᐃᒃᓯᖅᕕᐅᑉ ᐳᑐᖏᑎᒎᖓᔪᑦ; ᑕᕝᕙᓐᖓᑦ ᐃᓂᖏᓐᓂᑦ ᐲᖅᑕᐅᔪᒃᓴᐅᓐᖏᓚᑦ. 
16ᑕᕝᕗᖓᓗ ᐃᒃᓯᖅᕕᖕᒧᑦ ᐃᓕᔪᒫᖅᐹᒃᑭᒃ ᐅᔭᕌᒃ ᒪᕐᕉᒃ ᐱᖁᔭᓂᒃ ᑎᑎᕋᖅᕕᒋᓯᒪᔫᒃ ᐃᓕᖕᓄᑦ ᑐᓂᔪᒫᖅᑖᒃᑲᒃ.
17ᒪᑐᓕᐅᖅᑕᒃᓴᕆᕙᓪᓗ ᓂᑲᒍᓱᖕᓂᐅᑉ ᐃᒃᓯᕙᐅᑕᖓᓂᒃ ᑍᔭᐅᔪᒥᒃ ᒎᓗᐃᓐᓇᐅᓗᒍ; ᑕᑭᓂᖃᖅᓗᒍ 110-ᓯᓐᑎᒦᑕᓂᒃ, ᓯᓕᖕᓂᖃᖅᓗᒍᓗ 66-ᓯᓐᑎᒦᑕᓂᒃ. 
18ᑖᑦᓱᒪᓗ ᒪᑑᑉ ᖄᖓᒍᑦ ᐃᓱᖏᒃᑎᒃᑯᑦ ᐃᒡᓗᒌᖕᓂᒃ; ᐃᓴᕈᓐᖑᐊᓖᖕᓂᒃ ᓴᓇᔪᒃᓴᐅᕗᑎᑦ ᓯᕈᐲᓂᒃ ᑍᔭᐅᔪᖕᓂᒃ; ᑖᒃᑯᐊᒡᓗ ᒎᓘᔪᒃᓴᐅᕘᒃ ᑲᐅᒐᖅᓗᒋᒃ ᓴᓇᓯᒪᓗᑎᒃ. 
19ᓴᓇᔪᒃᓴᐅᕗᑎᑦ ᐊᑕᐅᓯᖅ ᓯᕈᐲᒻ ᒪᑑᑉ ᐃᓱᐊᓃᓪᓗᓂ, ᐂᑉᐸᖓᓗ ᓯᕈᐲᒻ ᐃᒡᓗᐊᓃᓪᓗᓂ; ᑕᕝᕙᓂ ᒪᑐᒥ ᐃᓛᒃᑰᖏᓪᓗᑎᒃ ᓴᓇᓯᒪᖁᓪᓗᒋᒃ, ᓯᕈᐲᒻᓂᒃ ᒪᕉᖕᓂᒃ ᐃᒡᓗᒌᖕᓂᒃ ᖄᒥᐅᑕᖃᖁᓪᓗᒍ. 
20ᑖᒃᑯᐊᒡᓗ ᓯᕈᐲᒻ ᐃᓴᕈᖏᒃ ᐃᓯᕕᖓᔪᒃᓴᐅᕘᒃ, ᑖᓐᓇ ᒪᑐ ᐃᓴᕈᒥᖕᓄᑦ ᖁᓚᖏᐊᖅᓗᒍ, ᑖᒃᑯᐊᒡᓗ ᓯᕈᐲᒻ ᐃᒻᒥᖕᓄᑦ ᓵᓐᖓᖃᑦᑕᐅᑎᔪᒃᓴᐅᕘᒃ ᒪᑑᑉ ᖄᖓᓂ. 
21ᐃᒃᓯᖅᕕᒡᓗ ᑕᑦᓱᒧᖓ ᒪᑐᒧᑦ ᒪᑐᔭᒃᓴᕆᕙᑦ; ᐅᔭᕌᒡᓗ ᒪᕐᕉᒃ ᐱᖁᔭᓂᒃ ᑎᑎᕋᖅᕕᒋᓯᒪᔫᒃ ᐃᒃᓯᖅᕕᐅᑉ ᐃᓗᐊᓄᐊᖅᓗᒋᒃ ᐃᓕᖕᓄᑦ ᑐᓂᔪᒫᖅᑖᒃᑲᒃ. 
22ᑕᕝᕙᓂᓗ ᐃᓕᖕᓄᑦ ᓴᖅᑭᕈᒫᖅᐳᖓ, ᑖᑦᓱᒪᓗ ᒪᑑᑉ ᖄᖓᓂ ᓯᕈᐲᒻᖑᐊᒃ ᐊᑯᓐᓂᖓᓂᑦ ᐱᖁᔭᓕᒫᓐᓂᒃ ᑐᓂᓯᕕᒋᔪᒫᖅᐸᒋᑦ, ᐄᓴᕅᓕᒥᐅᓕᒫᓄᑦ ᑐᕌᖓᓂᐊᖅᑐᓂᒃ.”
23“ᕿᔪᖕᒥᒃ ᑎᓴᒃᑕᒥᒃ ᐊᑬᑦᓯᐊᒥᒃ ᐊᑎᓕᖕᒥᒃ ᓵᓕᐅᖅᑐᒃᓴᐅᕗᑎᑦ; ᑕᑭᓂᖃᖅᓗᒍ 88-ᓂᒃ ᓯᓐᑎᒦᑕᓂᒃ, ᓯᓕᖕᓂᖃᖅᓗᒍᓗ 44-ᓂᒃ ᓯᓐᑎᒦᑕᓂᒃ, ᐳᖅᑐᓂᖃᖅᓗᒍᓗ 66-ᓂᒃ ᓯᓐᑎᒦᑕᓂᒃ. 
24ᑖᓐᓇᓗ ᓯᓚᑉᐱᐊᖅᑕᒃᓴᕆᕙᑦ ᒎᓗᓪᓚᕆᖕᒥᒃ, ᓯᓇᖅᔪᓕᐅᖅᓗᒍᓗ ᐊᕙᓕᐊᕈᑕᒃᓴᖓᓂᒃ ᓴᖑᐃᐱᓗᒃᓯᒪᔪᒥᒃ ᒎᓗᒥᒃ. 
25ᑖᓐᓇᓗ ᓯᓇᖅᔪᒃᓯᐅᓯᖅᑕᒃᓴᕆᕙᑦ ᐊᕙᑎᓕᒫᖓ ᐊᒡᒊᑦ ᓴᓂᒧᑐᓂᖓᑎᑐᑦ ᓯᓕᒃᑎᒋᔪᒥᒃ, ᓯᓇᖅᔪᖓᓗ ᓯᓚᑉᐱᐊᓕᒃᑲᓐᓂᖅᓗᒍ ᓴᖑᐃᐱᓗᒃᓯᒪᔪᒥᒃ ᒎᓗᒥᒃ. 
26ᑕᕝᕙᓂᓗ ᒎᓗᓂᒃ ᐊᖕᒪᓗᖅᑐᓂᒃ ᓱᓪᓗᓕᖕᓂᒃ ᓴᓇᔪᒃᓴᐅᕗᑎᑦ, ᑖᒃᑯᐊᓗ ᐊᖕᒪᓗᖅᑐᑦ ᓱᓪᓗᓖᑦ ᐃᓕᓗᒋᑦ ᓂᐅᖏᒃᑕ ᑎᕆᖅᑯᖏᓐᓄᑦ ᓯᑕᒪᓄᑦ. 
27ᓯᓇᖅᔪᐊᑕ ᑭᒡᓕᖓᓃᑦᑐᒃᓴᐅᕗᑦ ᐊᖕᒪᓗᖅᑐᑦ ᓱᓪᓗᓖᑦ, ᑕᑭᔪᑯᑖᖕᓄᑦ ᑲᐅᑎᑦᓯᕕᐅᓗᑎᒃ ᐊᑭᕋᐅᓯᖅᕕᒃᓴᐅᖁᓪᓗᒋᑦ ᑖᑦᓱᒧᖓ ᓵᒧᑦ. 
28ᑕᑭᔪᑯᑖᖕᓂᒃ ᕿᔪᖕᓂᒃ ᓴᓇᓕᕆᑦ ᑎᓴᒃᑖᖕᓂᒃ ᐊᑬᑦᓯᐊᒥᒃ ᐊᑎᓕᖕᒥᒃ, ᑖᒃᑯᐊᒡᓗ ᓯᓚᑉᐱᐊᖅᓗᒋᒃ+ ᒎᓗᒥᒃ, ᑕᒪᒃᑯᖕᓄᖓ ᑖᓐᓇ ᓵ ᐊᑭᕋᖅᑕᐅᔪᓐᓇᖁᓪᓗᒍ. 
29ᐊᓪᓕᕋᓕᐅᖅᑐᒃᓴᐅᒋᕗᑎᑦ ᒥᑭᓐᓂᖅᓴᓂᒡᓗ ᐊᓪᓕᕋᒃᓴᓂᒃ ᐃᓯᖅᓗᐊᕐᖕᓂᑎᑦᓯᑦᔪᑎᒧᑦ ᐊᑐᖅᑐᒃᓴᓂᒃ, ᐃᒥᖃᐅᑎᓂᒡᓗ ᐴᒍᑕᓂᒡᓗ ᐃᒥᖃᐅᑎᒃᓴᓂᒃ; ᑖᒃᑯᐊᓗ ᒎᓗᐃᓐᓇᐅᑎᓪᓗᒋᑦ ᓴᓇᔭᒃᓴᕆᕙᑎᑦ. 
30ᑖᓐᓇᓗ ᓵ ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓᑕ ᓯᕗᕌᓃᑦᑐᒃᓴᐅᕗᖅ, ᓵᓪᓗ ᖄᖓᓂ ᑍᒪᓐᖓᑦ ᓂᐊᖂᔭᖅᑕᖃᖅᑐᒃᓴᐅᕗᖅ ᐅᕙᓐᓄᑦ ᑐᓂᕐᕈᑎᐅᔪᕕᓂᕐᖕᓂᒃ.”
31“ᓴᓇᔪᒃᓴᐅᕗᑎᑦ ᓇᓂᕈᐊᑉ ᓇᐸᕕᖓᓂᒃ ᒎᓗᐃᓐᓇᐅᓗᒍ. ᐊᓪᓕᕋᖓᓕ ᓇᐸᔪᖓᓗ ᒎᓘᔪᒃᓴᐅᕗᖅ ᑲᐅᒐᖅᓯᒪᓗᓂᓗ ᓴᓇᔭᐅᓯᒪᔪᒃᓴᐅᕗᖅ; ᓇᓂᕈᐊᖃᖅᕕᖓ, ᑕᑯᒥᓇᖅᓴᐅᑎᖏᓪᓗ ᐱᕈᖅᓯᐊᖑᐊᑦ, ᐱᕈᖅᕕᓐᖑᐊᖏᓪᓗ ᐊᑕᐅᓯᕐᖕᒥ ᐃᓗᐃᑦᑑᓗᑎᒃ ᓴᓇᓯᒪᔪᒃᓴᐅᕗᑦ; 
32ᕿᑎᖓᓃᑦᑑᓪᓗ ᓇᓂᕈᐊᖃᖅᕕᐅᑉ ᐊᕙᑎᖏᒃᑎᒍᑦ 6-ᓂᒃ ᓇᓂᕈᐊᖃᖅᕕᖃᖅᑐᒃᓴᐅᕗᖅ ᓇᐹᖅᑑᑉ ᐊᕙᓚᖓᔪᖏᑎᑐᑦ, ᕿᑎᖓᓃᑦᑑᑉ ᐃᒡᓗᐊᒍᑦ ᐱᖓᓱᑦ ᓇᓂᕈᐊᖃᖅᕕᐅᓗᑎᒃ ᐃᒡᓗᐊᒍᓪᓗ ᐱᖓᓱᑦ ᓇᓂᕈᐊᖃᖅᕕᐅᖕᒥᓗᑎᒃ; 
33ᑖᒃᑯᐊᓗ ᐱᖓᓱᑦ ᓇᓂᕈᐊᖃᖅᕖᑦ ᕿᑎᖓᑕ ᐊᕙᑖᓃᑦᑐᑦ ᐊᑐᓂᑦ 6-ᑦ ᓴᓇᓯᒪᔪᒃᓴᐅᕗᑦ ᐊᕙᑎᖏᒃᑎᒃᑯᑦ ᖁᖁᖓᔪᒥᒃ ᖃᖅᑯᐊᒐᑎᑐᑦ ᓇᓂᕈᐊᖃᖅᕕᖃᖅᓗᑎᒃ, ᐃᒻᒥᒍᓪᓗ ᐊᑐᓂᑦ ᓇᐸᔪᖏᑦ ᐱᕈᖅᑐᖃᖅᕕᓐᖑᐊᖃᖅᓗᑎᒃ ᐱᕈᖅᑐᖏᓪᓗ ᐅᖃᐅᔭᓐᖑᐊᖃᖅᓗᑎᒃ, ᑍᒤᓕᖓᓗᑎᒃ ᑕᕝᕙ ᑖᒃᑯᐊ 6-ᐅᔪᑦ ᓇᓂᕈᐊᖃᖅᕕᐅᔪᒃᓴᐅᕗᑦ; 
34ᑕᕝᕙᓂᓕ ᓇᓂᕈᐊᖃᖅᕕᐅᑉ ᓇᐸᔪᖓᓂ ᓯᑕᒪᓂᒃ ᐊᕙᒻᒧᑦ ᖁᖁᖓᔪᓂᒃ ᑕᖅᓴᖃᖅᑐᒃᓴᐅᕗᖅ, ᐱᕈᖅᑐᖃᖅᕕᓐᖑᐊᖃᖅᓗᑎᒃ ᐱᕈᖅᑐᖏᓪᓗ ᐅᖃᐅᔭᓐᖑᐊᖃᖅᓗᑎᒃ, 
35ᑖᒃᑯᐊᓗ 6-ᐅᔪᑦ ᓇᓂᕈᐊᖃᖅᕖᑦ ᐊᑐᓂᑦ ᐃᓱᐊᒍᑦ ᓇᓴᓐᖑᐊᖑᔮᖅᑐᒥᒃ ᓇᓂᕈᐊᖃᖅᕕᖃᖅᑐᒃᓴᐅᕗᑦ ᑕᕝᕙᓐᖓᑦ ᓇᓂᕈᐊᖃᖅᕕᖕᒥᑦ ᕿᑎᖓᓃᑦᑐᒥᑦ ᐊᕙᓚᖓᔪᑎᑐᑦ ᑍᒤᓕᖓᓗᑎᒃ. 
36ᑭᓯᐊᓂᓕ ᑖᒃᑯᐊ ᓇᓂᕈᐊᖃᖅᕖᑦ ᓇᓴᓐᖑᐊᑦ ᐊᕙᓚᖓᔪᓐᖑᐊᕆᔭᖏᓪᓗ ᑕᒪᕐᖕᒥᒃ ᐊᑕᐅᓯᐅᓗᓂ ᐃᓗᐃᑦᑑᔪᒃᓴᐅᕗᖅ, ᑕᒪᓐᓇ ᓇᓂᕈᐊᖃᖅᕕᐅᔪᖅ ᐃᓗᐃᑦᑑᓗᓂ ᐃᓛᖅᑐᖅᓯᒪᖏᓪᓗᓂᓗ ᑲᐅᒐᖅᑕᐅᓯᒪᓗᓂ ᓴᓇᓯᒪᔪᒃᓴᐅᕗᖅ ᒎᓗᐃᓐᓇᐅᓗᓂ. 
37ᓇᓂᕈᐊᖃᖅᕕᒃ ᑖᓐᓇ 7-ᓂᒃ ᑲᑎᓪᓗᒋᑦ ᓇᓂᕈᐊᖃᖅᕕᖃᖅᑐᒃᓴᐅᕗᖅ; ᐃᓕᓯᒪᔭᐅᔪᒃᓴᐅᕗᖅᓗ ᑕᑉᐹᓂ ᓯᕗᕌᓂ ᖃᐅᒪᑎᑦᓯᖁᓪᓗᒍ. 
38ᐃᑯᒪᖏᓐᓄᑦ ᖃᒥᑦᓯᑦᔪᑎᖓ ᐊᓪᓕᕋᖓᓗ ᒎᓗᓪᓚᕆᐅᔪᒃᓴᐅᕘᒃ. 
39ᒎᓗᐃᓐᓇᐅᔪᒥᒃ 75-ᐸᐅᒥᒃ ᐅᖁᒤᓐᓂᖃᖅᓗᓂ ᓇᓂᕈᐊᖃᖅᕕᓕᐅᖅᑐᒃᓴᐅᕗᑎᑦ, ᐊᓯᖏᓪᓗ ᐃᓚᒋᔭᕆᐊᓕᖏᑦ ᐱᖃᓯᐅᑎᑎᓪᓗᒋᑦ. 
40ᑲᒪᑦᓯᐊᖅᓗᑎᑦ ᐃᒫᖎᓚᑦᔪᑎᒋᔭᓐᓂᒃ ᓴᓇᔪᒃᓴᐅᕗᑎᑦ, ᐃᓕᖕᓄᑦ ᑕᑯᑎᑦᔪᑎᒋᓚᐅᖅᑕᓐᓂᒃ ᖃᖅᑲᒥ ᒪᓕᒡᓗᑎᑦ.”
