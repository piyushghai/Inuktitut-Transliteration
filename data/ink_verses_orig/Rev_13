1ᐆᒪᔪᐊᓗᖕᒥᒡᓗ ᑕᑯᕗᖓ ᐃᒪᕕᖕᒥᑦ ᖃᑭᔪᒥᒃ, ᖁᓕᓂᒃ ᓇᒡᔪᖃᖅᑐᒥᒃ 7-ᓂᒡᓗ ᓂᐊᖁᖃᖅᓗᓂ, ᓇᒡᔪᖏᓪᓗ ᐊᑐᓂᑦ ᐊᖓᔪᖅᑳᖅᔪᐊᖅᓯᐅᑎᓂᒃ ᓂᐊᖂᑎᖃᖅᐳᑦ, ᓂᐊᖁᖏᓐᓂᓗ ᑎᑎᕋᖅᓯᒪᔪᖃᖅᐳᖅ ᒎᑎᒥᒃ ᐅᖃᕐᖕᓂᖅᓘᑎᖃᖅᑐᓂᒃ. 
2ᐆᒪᔪᐊᓗᒡᓗ ᑕᑯᔭᕋ ᓕᐅᐸᕐᑎᑐᑦ ᑕᐅᑦᑐᖃᖅᐳᖅ, ᐃᑎᒐᖃᖅᓗᓂᓗ ᓇᓄᖅᑎᑐᑦ, ᖃᓂᖃᖅᓗᓂᓗ ᓛᔭᑎᑐᑦ. ᑐᕌᒎᓂᐅᓪᓗ ᐆᒪᔪᐊᓗᒃ ᐱᔪᓐᓇᕐᖕᓂᕐᖕᒥᓂᒃ ᑐᓂᓯᕕᒋᕚ ᐊᖓᔪᖅᑲᐅᕕᖕᒥᓂᒡᓗ ᐊᑕᓂᐅᓂᖅᔪᐊᒥᓂᒡᓗ. 
3ᐆᒪᔪᐊᓘᓪᓗ ᓂᐊᖁᖓᑦᑕ ᐃᓚᖓᑦ ᑐᖁᑦᔪᑎᒃᓴᐅᔭᖅᑐᒥᒃ ᐃᑭᓕᖅᑕᐅᓯᒪᕗᖅ, ᐃᑭᓕᖅᑕᐅᓯᒪᓂᖓᓕ ᒪᒥᑉᐳᖅ, ᓄᓇᖅᔪᐊᕐᖕᒥᐅᓕᒫᓪᓗ ᑲᒪᓂᕐᖕᒧᑦ ᒪᓕᓕᖅᐳᑦ ᐆᒪᔪᐊᓗᖕᒥᒃ. 
4ᐃᓄᐃᓪᓗ ᑐᕌᒎᓂ ᑐᒃᓯᐊᖅᕕᒋᕚᑦ, ᐱᔪᓐᓇᕐᖕᓂᓕᒫᒥᓂᒃ ᑐᓂᓯᓚᐅᕐᖕᒪᑦ ᐆᒪᔪᐊᓗᖕᒧᑦ, ᐆᒪᔪᐊᓗᒃᑕᐅᖅ ᑐᒃᓯᐊᖅᕕᐅᖃᑦᑕᕆᕗᖅ ᐃᓄᖕᓄᑦ ᐅᖃᖅᓗᑎᒃ, “ᐆᒪᔪᐊᓗᒃ ᑭᓇᒧᑦ ᐊᑦᔨᒋᔭᐅᔪᓐᓇᖅᐸ, ᑭᓇᓗ ᐅᓇᑕᕈᓐᓇᖅᐹ ᑖᑦᓱᒥᖓ?”
5ᐆᒪᔪᐊᓗᒡᓗ ᐱᐅᔪᕆᓂᕐᖕᒥᒃ ᐅᖃᕐᖕᓂᖅᓗᒍᓐᓇᕐᖕᓂᕐᖕᒥᒡᓗ ᐅᖃᕈᓐᓇᖅᑎᑕᐅᕗᖅ, ᑍᒤᓕᐅᕈᓐᓇᖅᑎᑕᐅᕗᖅᓗ ᑕᖅᑭᓂᒃ 42-ᓂᒃ; 
6ᒎᑎᒥᒡᓗ ᐅᖃᕐᖕᓂᖅᓘᑎᖃᓕᖅᐳᖅ, ᐊᑎᖓᓂᒃ ᐃᓂᖏᔭᖓᓂᒡᓗ, ᕿᓚᖕᒥᐅᓕᒫᓂᒡᓗ. 
7ᐃᑦᔪᕐᖕᓁᑦᑐᓂᒡᓗ ᐅᓇᑕᕈᓐᓇᖅᑎᑕᐅᕗᖅ ᓵᓚᖃᕈᓐᓇᖅᑎᑕᐅᓪᓗᓂᓗ. ᐱᔪᓐᓇᕐᖕᓂᖃᖅᑎᑕᐅᕗᖅᓗ ᑭᖑᕚᕇᓕᒫᓄᑦ ᐃᓄᓕᒫᓄᓪᓗ ᐅᖃᐅᓯᖃᖃᑎᒌᖏᑦᑐᓄᓪᓗ ᐃᓅᑲᑎᒌᒡᔪᐊᓄᓪᓗ. 
8ᐃᓅᖃᑎᒌᒡᔪᐊᓕᒫᓪᓗ ᓄᓇᖅᔪᐊᒦᑦᑐᑦ ᑖᑦᓱᒥᖓ ᑐᒃᓯᐊᖅᕕᖃᕈᒫᖅᐳᑦ, ᐊᑎᖏᑦ ᑎᑎᕋᖅᑕᐅᓯᒪᖏᑦᑐᓕᒫᑦ ᓯᓚᖅᔪᐊᑉ ᐱᓐᖑᖅᑎᑕᐅᓂᖓᓂᑦ ᒪᒃᐱᖅᑐᖃᓂ ᐃᓅᓯᖃᕐᖕᓇᖅᑐᓂ ᓄᕐᕋᐅᔭᐅᑉ ᑐᖁᑕᐅᓚᐅᖅᑑᑉ ᐊᑎᒃᑯᕕᖏᓐᓂ.
9“ᓯᐅᑎᖃᖅᑐᖅ ᓇᓪᓕᐊᑦ, ᑐᓴᖅᓕ! 
10ᓇᓪᓕᐊᑦ ᑎᒍᔭᐅᓂᐊᕐᖕᓂᕈᓂ, ᑎᒍᔭᐅᓗᓂ ᑭᓯᐊᓂᐅᓂᐊᖅᐳᖅ; ᓇᓪᓕᐊᓪᓗ ᓴᕕᒡᔪᐊᒧᑦ ᑐᖁᑕᐅᓂᐊᕐᖕᓂᕈᓂ ᑐᖁᑕᐅᓗᓂ ᑭᓯᐊᓂᐅᓂᐊᕆᕗᖅ. ᑕᕝᕙᓂ ᐃᑦᔪᕐᖕᓁᑦᑐᑦ ᕿᓄᐃᓵᖁᔭᐅᕗᑦ ᐅᒃᐱᕐᖕᓂᒃᑯᑦ ᑲᔪᓯᓂᖃᖅᓗᑎᒃ.”
11ᑕᑯᒃᑲᓐᓂᕆᕗᖓ ᐆᒪᔪᐊᓗᖕᒥᒃ ᐊᓯᐊᓂᒃ ᓄᓇᖅᔪᐊᕐᖕᒥᑦ ᓴᖅᑭᑦᑐᒥᒃ; ᒪᕐᕉᖕᓂᒃ ᓇᒡᔪᓕᖕᒥᒃ ᓄᕐᕋᐅᔭᖅᑐᑦ ᑐᕌᒎᓂᑐᓪᓗ ᐅᖃᓪᓚᐅᓯᖃᖅᐳᖅ. 
12ᐆᒪᔪᐊᓘᓪᓗ ᓯᕗᓪᓕᐅᑉ ᐱᔪᓐᓇᖅᑎᑕᐅᓂᓕᒫᖓᓂᒃ ᐱᔪᓐᓇᐅᑎᖃᖅᐳᖅ ᓇᔪᖅᑕᒥᓂ, ᓄᓇᖅᔪᐊᕐᖕᒥᐅᓪᓗ ᑐᒃᓯᐊᖅᑎᑉᐰᑦ ᐆᒪᔪᐊᓗᖕᒧᑦ ᓯᕗᓪᓕᕐᖕᒧᑦ, ᐃᑭᖃᓚᐅᖅᑑᒐᓗᐊᒧᑦ ᒪᒥᓚᐅᖅᑐᒧᑦ. 
13ᐆᒪᔪᐊᓗᒡᓗ ᑭᖑᓪᓕᖅ ᑲᒪᓇᖅᑐᖅᔪᐊᓂᒃ ᐱᓇᓱᐊᕈᓐᓇᖅᐳᖅ, ᐊᒡᓛᑦ ᕿᓚᖕᒥᑦ ᐃᑯᒪᒥᒃ ᓄᓇᖅᔪᐊᕐᖕᒧᑦ ᑲᑕᒃᑎᑦᓯᔪᓐᓇᖅᐳᖅ ᐃᓄᐃᑦ ᑕᒃᑯᐊᓂ. 
14ᑲᒪᓇᖅᑐᓕᔪᓐᓇᕐᖕᓂᕐᖕᒥᓄᓪᓗ ᓄᓇᖅᔪᐊᕐᖕᒦᑦᑐᑦ ᐅᐃᕕᕐᕆᕔᑦ ᑲᒪᓇᖅᑐᓕᓂᕐᖕᓂᒃ ᐱᓂᐊᕈᓐᓇᖅᑎᑕᐅᒐᒥ ᐆᒪᔪᐊᓘᑉ ᓯᕗᓪᓕᐅᑉ ᐱᔪᓐᓇᕐᖕᓂᖓᒍᑦ, ᐆᒪᔪᐊᓗᒡᓗ ᓴᓇᖁᔨᕗᖅ ᐆᒪᔪᐊᓘᑉ ᐊᑦᔨᖓᓂᒃ ᐅᐱᒍᓲᑎᒋᔭᐅᔪᒃᓴᒥᒃ ᑖᑦᓱᒥᖓ ᐃᑭᓕᖅᑕᐅᓚᐅᕋᓗᐊᖅᓗᓂ ᑐᖁᓚᐅᖏᒻᒪᑦ; 
15ᐆᒪᔪᐊᓘᓪᓗ ᓯᕗᓪᓕᐅᑉ ᐊᑦᔨᓐᖑᐊᖓ ᐊᓂᖅᓵᖅᕕᒋᕚ ᓴᓇᓯᒪᔪᖅᓗ ᐅᖃᕈᓐᓇᖅᓯᕗᖅ, ᑐᖁᑕᐅᑎᑦᓯᔪᓐᓇᖅᓯᓪᓗᓂᓗ ᑐᒃᓯᐊᖅᕕᖃᕈᒪᖏᑦᑐᓕᒫᓂᒃ ᑖᑦᓱᒥᖓ. 
16ᐃᓄᓕᒫᓪᓗ, ᓵᓚᐅᓂᖅᐹᑦ ᐱᔪᓐᓇᖅᑐᓪᓗ, ᐊᒃᓱᐃᑦᑐᑦ ᐊᒃᓱᔪᓪᓗ, ᐱᔩᑦ ᐱᔨᐅᖏᑦᑐᓪᓗ, ᓇᓗᓁᒃᑯᑕᖅᑖᖅᑎᑉᐰᑦ ᐊᒡᒐᖏᑕ ᑕᓕᖅᐱᖏᑎᒍᑦ ᖃᐅᖏᑎᒍᓪᓘᓐᓃᑦ, 
17ᓇᓪᓕᐊᓪᓗ ᓂᐅᕕᕈᓐᓇᓐᖏᓚᖅ ᓂᐅᕐᕈᑎᖃᕈᓐᓇᕋᓂᓘᓐᓃᑦ ᓇᓗᓁᒃᑯᑕᖃᖏᒃᑯᓂ ᐆᒪᔪᐊᓘᑉ ᐊᑎᖓᓂᒃ ᓈᓴᐅᑎᖓᓂᒡᓘᓐᓃᑦ.
18ᓯᓚᑐᓂᕐᖕᒥᑦ ᐅᓇ ᐱᔭᕆᐊᖃᖅᐳᖅ: ᑐᑭᓯᔪᓐᓇᖅᑑᑉ ᐆᒪᔪᐊᓘᑉ ᓈᓴᐅᑎᖓ ᖃᐅᔨᔪᓐᓇᓂᐊᖅᐹ, ᑖᓐᓇ ᓈᓴᐅᑦ ᐃᓅᑉ ᓈᓴᐅᑎᒋᖕᒪᒍ, ᓈᓴᐅᑎᖓᓗ 666-ᐅᕗᖅ.
