1ᑕᑯᒋᑦᓯ ᐊᑖᑕᐅᑉ ᐊᖏᔪᒥᒃ ᓇᒡᓕᖕᓂᖓᓂᒃ ᐅᕙᑦᑎᓐᓄᑦ, ᒎᑎᐅᑉ ᕿᑐᕐᖓᖏᓐᓂᒃ ᑍᔭᐅᔪᓐᓇᖅᓯᖁᓪᓗᑕ! ᑕᕝᕙᓗ ᕿᑐᕐᖓᐅᓕᖅᐳᒍᑦ! ᑍᒤᒻᒪᑦ ᓯᓚᖅᔪᐊᕐᖕᒥᐅᑦ ᐃᓕᑕᕆᓐᖏᓛᑎᒍᑦ ᑖᓐᓇ ᐃᓕᑕᕆᖏᓐᓇᒥᑦᔪᒃ. 
2ᐃᓚᓐᓈᕆᔭᒃᑲ, ᒫᓐᓇ ᒎᑎᐅᑉ ᕿᑐᕐᖓᕆᖕᒫᑎᒍᑦ, ᓱᓕᓕ ᖃᐅᔨᒪᖏᒃᑲᓗᐊᖅᐳᒍᑦ ᖃᓄᐃᑦᑐᓐᖑᓛᕐᖕᒪᖔᑦᑕ. ᖃᐅᔨᒪᕗᒍᓪᓕ ᑖᓐᓇ ᓴᖅᑭᑉᐸᑦ, ᐊᑦᔨᒋᔪᒫᕋᑦᑎᒍ, ᑕᑯᔪᒫᕋᑦᑎᒍ ᖃᓄᐃᑦᑐᓪᓚᕆᐅᓂᖓ. 
3ᑭᓇᒃᑯᓕᒫᑦ ᑍᒤᑦᑐᒥᒃ ᓂᕆᐅᒋᔭᖃᖅᑐᑦ ᑖᑦᓱᒥᖓ ᐃᒻᒥᖕᓂᒃ ᐃᑦᔪᕐᖕᓁᑎᓐᓂᐊᖅᐳᑦ, ᓲᖅᓗ ᑖᓐᓇ ᐃᑦᔪᕐᖕᓁᒻᒪᑦ.
4ᐊᔪᖅᑐᓕᔪᓕᒫᑦ ᐱᖁᔭᓂᒃ ᓯᖁᒥᑦᓯᕗᑦ; ᐊᔪᕐᖕᓂᖅ ᐱᖁᔭᓂᒃ ᒪᓕᖏᓐᓂᐅᖕᒪᑦ. 
5ᖃᐅᔨᒪᕗᓯᓕ ᑖᓐᓇ ᑎᑭᓯᒪᖕᒪᑦ ᐊᔪᕐᖕᓂᕗᑦ ᐲᔭᕆᐊᖅᑐᖅᓗᒋᑦ. ᑖᑦᓱᒪᓂᓗ ᐊᔪᕐᖕᓂᖅᑕᖃᓐᖏᓚᖅ. 
6ᑖᑦᓱᒪᓃᑦᑐᑦ ᐊᔪᖅᑐᓖᓐᓇᕈᓐᓃᖅᐳᑦ. ᐊᔪᖅᑐᓖᓐᓇᖅᑐᓪᓕ ᑖᑦᓱᒥᖓ ᑕᑯᓯᒪᓐᖏᓚᑦ ᖃᐅᔨᓯᒪᓇᑎᒡᓗ.
7ᕿᑐᕐᖓᒃᑲ, ᑭᓇᒧᓪᓘᓐᓃᑦ ᑕᒻᒪᖅᑎᑕᐅᑦᑍᓕᒋᑦᓯ. ᓇᓪᓕᐊᑦ ᓈᒻᒪᒃᑐᒥᒃ ᐱᓇᓱᐊᖅᑐᖅ ᑖᓐᓇ ᐃᓱᐊᖅᑑᕗᖅ, ᓲᖅᓗ ᑖᓐᓇ ᐃᓱᐊᖅᑑᖕᒪᑦ. 
8ᓇᓪᓕᐊᑦ ᐊᔪᖅᑐᓕᔪᖅ ᑖᓐᓇ ᓵᑖᓇᓯᐅᑉ ᐱᒋᕚ, ᐱᒋᐊᕐᖕᓂᖓᓂᑦ ᓵᑖᓇᓯ ᐊᔪᖅᑐᓕᖕᒪᑦ. ᑕᒪᓐᓇ ᐱᑦᔪᑎᒋᓪᓗᒍ ᒎᑎᐅᑉ ᐃᕐᖕᓂᖓ ᓴᖅᑭᓯᒪᕗᖅ ᐊᓯᕈᐃᔭᖅᑐᖅᓗᓂ ᓵᑖᓇᓯᐅᑉ ᐱᓇᓱᐊᕐᖕᓂᖏᓐᓂᒃ.
9ᓇᓪᓕᐊᑦ ᒎᑎᒧᑦ ᕿᑐᕐᖓᐅᔪᖅ ᐊᔪᖅᑐᓖᓐᓇᕈᓐᓃᖅᐳᖅ, ᒎᑎᐅᑉ ᐃᓅᓯᖓ ᑖᑦᓱᒪ ᐃᓗᐊᓃᒻᒪᑦ; ᐊᔪᖅᑐᓖᓐᓇᕈᓐᓇᓐᖏᓚᖅ, ᒎᑎᒥᑦ ᐃᕐᖕᓂᐊᖑᓯᒪᒐᒥ. 
10ᑕᒪᓐᓇ ᑕᕝᕙ ᖃᐅᔨᒪᑦᔪᑎᒋᔭᕗᑦ ᓇᓪᓕᐊᖑᖕᒪᖔᑕ ᒎᑎᐅᑉ ᕿᑐᕐᖓᖏᑦ ᓵᑖᓇᓯᐅᓪᓗ ᕿᑐᕐᖓᖏᑦ: ᓇᓪᓕᐊᑦ ᓇᓛᒎᖅᑐᒥᒃ ᐱᓇᓱᐊᖏᑦᑐᖅ; ᐅᕝᕙᓗ ᐃᓅᖃᑎᒥᓂᒃ ᓇᒡᓕᒍᓱᖏᑦᑐᖅ ᑖᓐᓇ ᒎᑎᒧᑦ ᕿᑐᕐᖓᐅᓐᖏᓚᖅ.
11ᑕᒪᑦᔭ ᐱᒋᐊᕐᖕᓂᖓᓂᑦ ᑐᓴᐅᒪᔭᓯ ᐅᖃᐅᓯᐅᓯᒪᔪᖅ; ᓇᒡᓕᒃᑎᒌᒃᑐᒃᓴᐅᒐᑦᑕ. 
12ᑬᓂᑐᑦ ᑍᒤᑦᑐᒃᓴᐅᓐᖏᓚᓯ, ᑖᓐᓇ ᓵᑖᓇᓯᒥᐅᑕᐅᒐᒥ ᓄᑲᓂ ᑐᖁᓚᐅᖅᐹ. ᓱᖕᒪᓪᓗ ᓄᑲᓂ ᑐᖁᓚᐅᖅᐸᐅᒃ? ᐱᓂᐊᕐᖕᓂᖏᑦ ᐱᐅᖏᒻᒪᑕ ᓄᑲᖓᑕᓗ ᐱᓂᐊᕐᖕᓂᖏᑦ ᐃᓱᐊᖅᑑᖕᒪᑕ.
13ᑍᒤᒻᒪᑦ ᖃᑕᓐᖑᑎᒃᑲ, ᑯᐊᖅᓵᖓᓂᐊᕋᓯ, ᓯᓚᖅᔪᐊᕐᖕᒥᐅᑦ ᐆᒥᒋᐸᓯ. 
14ᖃᐅᔨᒪᕗᒍᑦ ᑐᖁᒥᑦ ᓄᒃᑎᖅᓯᒪᒐᑦᑕ ᐃᓅᓯᕐᖕᒧᑦ, ᖃᑕᓐᖑᑎᕗᑦ ᓇᒡᓕᒋᒐᑦᑎᒋᒃ. ᓇᓪᓕᐊᑦ ᓇᒡᓕᒍᓱᖏᑦᑐᖅ ᑖᓐᓇ ᓱᓕ ᑐᖁᒦᑉᐳᖅ. 
15ᓇᓪᓕᐊᑦ ᖃᑕᓐᖑᑎᒥᓂᒃ ᐆᒥᓱᒃᑐᖅ ᑖᓐᓇ ᐃᓄᐊᖅᑎᐅᕗᖅ, ᖃᐅᔨᒪᕗᓯᓗ ᐃᓄᐊᖅᑎ ᐃᓅᓯᕐᖕᒥᒃ ᓄᖑᓱᐃᑦᑐᒥᒃ ᐃᓗᒥᐅᑕᖃᖏᒻᒪᑦ. 
16ᑍᒫᒃ ᑕᕝᕙ ᓇᒡᓕᖕᓂᖅ ᖃᓄᐃᑦᑑᖕᒪᖔᑦ ᖃᐅᔨᑦᔪᑎᖃᖅᐳᒍᑦ: ᔩᓱᓯ ᙭ᔅᑑᓯ ᐃᓅᓯᕐᖕᒥᓂᒃ ᑐᓂᓯᓚᐅᕐᖕᒪᑦ ᐅᕙᑦᑎᓐᓄᑦ. ᐅᕙᒍᑦᑕᐅᖅ ᑍᒫᑦᓮᓐᓇᖅ ᐃᓅᓯᑦᑎᓐᓂᒃ ᑐᓂᓯᔪᒃᓴᐅᒋᕗᒍᑦ ᖃᑕᓐᖑᑎᕗᑦ ᐱᑦᔪᑎᒋᓗᒋᑦ. 
17ᓇᓪᓕᐊᑦ ᐱᖁᑎᖃᖅᑐᖅ ᖃᑕᓐᖑᑎᒥᓂᒃ ᐊᔪᖅᓴᖅᑐᒥᒃ ᑕᑯᓗᓂ ᐃᓚᑦᓱᒍᓱᖏᑉᐸᑦ, ᖃᓄᖅ ᑕᕝᕙ ᒎᑎᐅᑉ ᓇᒡᓕᖕᓂᖓᓂᒃ ᐃᓗᒥᐅᑕᖃᕋᔭᖅᐸ? 
18ᕿᑐᕐᖓᒃᑲ, ᓇᒡᓕᖕᓂᖅ ᐅᖃᐅᓯᑐᐃᓐᓇᒃᑰᕆᐊᖃᓐᖏᓚᖅ ᐅᕝᕙᓗ ᖃᓂᑐᐃᓐᓇᑰᕆᐊᖃᓐᖏᓚᖅ ᓇᒡᓕᖕᓂᖅᓕ ᐱᓂᐊᕐᖕᓂᒃᑰᕆᐊᖃᖅᐳᖅ ᓱᓕᔪᒦᓪᓗᓂᓗ.
19ᑍᒫᒃ ᖃᐅᔨᒪᑦᔪᑎᖃᕈᓐᓇᖅᐳᒍᑦ ᓱᓕᔪᒥᐅᑕᐅᓂᑦᑎᓐᓂᒃ, ᑕᒪᑐᒨᓇᓗ ᐃᓱᒫᓗᖏᑦᓯᐊᕈᓐᓇᖅᓗᑕ ᒎᑎᐅᑉ ᓵᖓᓂ. 
20ᐃᓱᒪᑦᑎᒍᑦ ᐃᖅᑲᖅᑐᖅᑕᐅᒍᑦᑕ, ᒎᑎ ᐊᖏᓂᖅᓴᐅᕗᖅ ᐃᓱᒪᑦᑎᓐᓂᑦ, ᑕᒤᑕᑦᓯᐊᖅᓗ ᖃᐅᔨᒪᕔᑦ. 
21ᐃᓚᓐᓇᕆᔭᒃᑲ, ᐃᓱᒪᑦᑎᒍᑦ ᐃᖅᑲᖅᑐᖅᑕᐅᖏᒃᑯᑦᑕ, ᑕᕝᕙ ᓴᐱᖏᑦᔪᑎᒃᓴᖃᖅᐳᒍᑦ ᒎᑎᐅᑉ ᓵᖓᓂ. 
22ᑖᑦᓱᒪᖓᓪᓗ ᑐᓂᓯᕕᐅᕙᒃᑲᑦᑕ ᑕᒤᓐᓂᒃ ᑐᒃᓯᐊᕈᑎᒋᔭᑦᑎᓐᓂᒃ, ᐱᖁᔭᖏᓐᓂᒃ ᒪᓕᒃᑲᑦᑕ ᖁᕕᐊᒋᔭᖓᓂᒡᓗ ᐱᓇᓱᐊᖅᓗᑕ. 
23ᑖᑦᓱᒪᓗ ᐱᖁᔭᖓ ᐃᒤᑦᑑᕗᖅ: ᐃᕐᖕᓂᖓᑕ ᐊᑎᖓᓄᑦ ᔩᓱᓯ ᙭ᔅᑑᓯᒧᑦ ᐅᒃᐱᖁᓪᓗᑕ, ᐅᕙᑦᑎᓐᓄᓪᓗ ᓇᒡᓕᒋᖃᑦᑕᐅᑎᓪᓗᑕ ᑖᑦᓱᒪ ᑍᒫᒃ ᐱᖁᓚᐅᕐᖕᒪᑎᒍᑦ. 
24ᓇᓪᓕᐊᑦ ᑖᑦᓱᒪ ᐱᖁᔭᖏᓐᓂᒃ ᒪᓕᒃᑐᖅ ᑖᓐᓇ ᑖᑦᓱᒪᓃᑉᐳᖅ, ᑖᓐᓇᓗ ᑖᑦᓱᒪᓃᓪᓗᓂ. ᐃᒫᒡᓗ ᖃᐅᔨᒪᔪᓐᓇᖅᐳᒍᑦ ᐅᕙᑦᑎᓐᓃᓐᓂᓐᖓᓂᒃ; ᐊᓂᕐᖕᓂᕐᖕᒧᑦ ᑐᓂᕐᕈᓯᐊᑦᑎᓐᓄᑦ ᑖᑦᓱᒧᖓ ᖃᐅᔨᑎᑕᐅᓗᑕ.
