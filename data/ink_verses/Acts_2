1ᐱᓐᑎᑰᔅᑎᐅᓪᓗ ᐅᓪᓗᖓ ᓇᓪᓕᐅᑎᑎᓪᓗᒍ, ᐅᒃᐱᖅᑐᑦ ᐊᑕᖏᖅᓗᑎᒃ ᑲᑎᒪᓚᐅᖅᐳᑦ ᐊᑕᐅᓯᕐᖕᒥ. 
2ᑕᕝᕔᓐᓇᖅᓗ ᑐᓴᖅᓴᐅᔪᖃᓕᖅᐳᖅ ᕿᓚᖕᒥᑦ ᓲᖅᓗ ᐊᓄᕆᖅᔪᐊᕐᖕᒥᒃ ᑎᑭᑦᑐᐊᓗᖕᒥᒃ, ᐃᒡᓗᓗ ᓇᔪᖅᑕᖓᑦ ᑕᑕᑕᐅᕗᖅ ᑕᒪᑐᒧᖓ. 
3ᑖᒃᑯᓄᖓᓗ ᓴᖅᑭᑦᑐᖃᖅᐳᖅ ᐃᑯᒪᑎᑐᑦ ᐃᒻᒥᒃᑯᐊᖅᑎᖅᑐᓂᒃ ᐅᖃᖅᑎᑐᑦ ᑍᒤᑦᑐᓂᒃ, ᑖᒃᑯᐊᓗ ᐊᑐᓂᑦ ᓇᔪᖅᑕᐅᓕᖅᐳᑦ ᑕᒪᒃᑯᓄᖓ. 
4ᑕᒪᕐᖕᒥᒡᓗ ᐃᓗᒻᒥᖅᑕᐅᕗᑦ ᐊᓂᕐᖕᓂᕐᖕᒥᑦ ᐃᑦᔪᕐᖕᓁᑦᑐᒥᑦ, ᐅᖃᐅᓯᕐᖕᓄᓪᓗ ᐅᖃᐅᓯᕆᓐᖏᑕᒥᖕᓄᑦ ᐅᖃᓪᓚᓕᖅᐳᑦ, ᑍᒫᒃ ᐊᓂᕐᖕᓂᐅᑉ ᐃᑦᔪᕐᖕᓁᑦᑑᑉ ᐅᖃᕈᓐᓇᖅᓯᑎᒻᒪᒋᑦ.
5ᔫᑎᑕᖃᓚᐅᖅᐳᖅᓗ ᔪᕉᓴᓚᒥ ᓄᓇᖃᖅᑐᓂᒃ, ᐅᒃᐱᕋᓱᐊᑦᓯᐊᖅᑐᓂᒃ ᓄᓇᓕᖕᓂᑦ ᓇᑭᑐᐃᓐᓇᖅ ᐱᓯᒪᔪᓂᒃ. 
6ᓱᓗᒃᓱᖅᔪᐊᒥᒡᓗ ᑕᒪᑐᒥᖓ ᑐᓴᕋᒥᒃ ᐃᓄᒋᐊᒃᑐᖅᔪᐊᑦ ᑲᑎᕗᑦ, ᐅᐃᒻᒪᒃᓯᒪᓪᓗᑎᒡᓗ, ᐊᑐᓂᑦ ᑐᓵᓕᕋᒥᒃ ᐅᖃᐅᓯᓪᓚᕆᖕᒥᒃᑎᑐᑦ ᐅᖃᓪᓚᒃᑐᓂᒃ. 
7ᖁᐊᖅᓵᕋᒥᒃ ᑲᒪᓂᐊᖅᓗᑎᒡᓗ ᐅᖃᓕᖅᐳᑦ, “ᐅᑯᐊ ᐃᓄᐃᑦ ᐅᖃᓪᓚᒃᑐᑦ ᒐᓕᓕᐊᒥᐅᖑᓐᖏᓛᑦ? 
8ᖃᓄᐊᓗᒡᓕ ᐊᑐᓂᑦ ᐅᖃᐅᓯᑐᖃᑦᑎᓐᓂᒃ ᐅᖃᓪᓚᒃᑎᓪᓗᒋᑦ ᑐᓵᓕᖅᐱᑕ? 
9ᐅᑯᓇᓂ ᓄᓇᖃᖅᑐᒍᑦ ᐹᕐᑎᐊᒥ ᒥᑎᐊᒥᓗ, ᐃᓚᒤᑎᒥ ᒥᓱᐳᑍᒥᐊᒥᓗ, ᔫᑎᐊᒥ ᑲᐸᑑᓯᐊᒥᓗ, ᐹᓐᑕᓯᒥ ᐂᓯᐊᒥᓗ, 
10ᐴᕐᒋᐊᒥ ᐸᒻᐱᓕᐊᒥᓗ, ᐃᑦᔨᑉᑎᒥ ᓕᐱᐊᓪᓗ ᐃᓚᖓᓂ ᓮᕆᓂᐅᑉ ᖃᓂᒋᔭᖓᓂᑦ, ᐃᓚᖏᓪᓗ ᕉᒪᒥᓐᖔᖅᓯᒪᔪᑦ, 
11ᔫᑎᑦ ᔫᑎᓄᓪᓗ ᐃᓚᒋᔭᐅᓕᖅᓯᒪᔪᑦ, ᒃᕇᑕᒥᐅᓪᓗ ᐊᕅᐱᐊᒥᓪᓗ, ᑕᒪᑦᑕ ᑐᓵᕗᒍᑦ ᐅᖃᐅᓯᑐᖃᑦᑎᓐᓂᒃ ᐊᑐᖅᓗᑎᒃ ᐅᖃᐅᓯᖃᖅᑎᓪᓗᒋᑦ ᒎᑎᐅᑉ ᐱᓂᐊᕐᖕᓂᖏᓐᓂᒃ ᑲᒪᓇᖅᑐᓂᒃ.” 
12ᑲᒪᓂᐊᕐᖕᓂᕐᖕᒧᓪᓗ ᓇᓗᓕᖅᓯᒪᓪᓗᑎᒃ ᐊᐱᖅᓱᖃᑦᑕᐅᑎᓕᖅᐳᑦ, “ᖃᓄᖅ ᑕᒪᓐᓇ ᑐᑭᖃᖅᐹ?” 
13ᐃᓚᖏᓪᓕ ᒥᑕᐅᑎᖃᖅᓗᑎᒃ ᐅᖃᖅᐳᑦ, “ᐅᑯᐊ ᐋᖓᔮᖅᑐᑦ.”
14ᐲᑦᑐᕉᓯᓕ ᓂᑯᕕᓪᓗᓂ 11-ᐃᑦ ᐋᐴᓯᑕᓖᑦ ᐃᓚᒋᓪᓗᒋᑦ, ᓂᐱᖅᑯᖅᑐᓪᓗᓂ ᐅᖃᖅᐳᖅ, “ᔫᑎᐊᒥᐅᑕᔪᓯ ᔪᕉᓴᓚᒥᐅᑕᐅᔪᓯᓗ, ᑐᓵᓚᐅᕆᑦᓯ ᐅᕙᓐᓂᒃ, ᖃᓄᖅ ᑕᒪᓐᓇ ᑐᑭᖃᕐᖕᒪᖔᑦ. 
15ᐅᑯᐊ ᐋᖓᔮᕋᓱᒋᔭᓯ ᐋᖓᔮᓐᖏᓚᑦ, ᒫᓐᓇ 9-ᒧᐊᑍᓐᓇᕐᖕᒪᑦ ᐅᓪᓛᖑᓪᓗᓂ. 
16ᒎᑎᐅᓪᓕ ᐱᔪᖃᓛᖅᑐᒥᒃ ᐅᖃᖅᑎᖓᑕ ᔪᐃᓕᐅᑉ ᑕᒪᓐᓇ ᐅᖃᐅᓯᕆᓯᒪᕚ ᐅᖃᓚᐅᕐᖕᒪᑦ:
17‘ᐅᓪᓗᐃᑦ ᑭᖑᓪᓕᖏᓐᓂ ᐃᒫᒃ ᐱᓇᓱᐊᕈᒫᖅᐳᖓ, ᒎᑎ ᐅᖃᖅᐳᖅ,
18ᐅᓪᓗᓂ ᑖᒃᑯᓇᓂ ᐱᔨᓐᓄᑦ ᐊᖑᑎᓄᑦ ᐊᕐᖕᓇᓄᓪᓗ
19ᑲᒪᓇᖅᑐᒥᒡᓗ ᓴᖅᑭᑎᑦᓯᔪᒫᖅᐳᖓ ᕿᓚᖕᒥ
20ᓯᕿᓂᖅᓗ ᖃᐅᒪᔪᓐᓃᕈᒫᖅᐳᖅ,
21ᐃᒤᑦᓱᒫᖅᐳᖅᓗ ᐊᑕᓂᐅᑉ ᐊᑎᖓᓄᑦ ᑐᒃᓯᐊᖅᑐᖅ ᐱᐅᓕᔭᐅᔪᒫᖅᐳᖅ.’
22ᐄᓴᕅᓕᒥᐅᖑᔪᓯ, ᐅᑯᐊ ᐅᖃᐅᓰᑦ ᓈᓚᒃᓯᒋᒃ: ᔩᓱᓯ ᓈᓴᕇᑎᒥᐅᖅ, ᐱᔪᓐᓇᕐᖕᓂᖃᖅᑎᑕᐅᓪᓗᓂ ᒎᑎᒥᑦ ᓇᓗᓇᖏᑦᑐᒥᒃ ᑕᑯᒃᓴᐅᓚᐅᖅᑐᖅ ᐃᓕᑦᓯᓄᑦ ᑲᒪᓇᖅᑐᓕᓂᖅᑎᒍᑦ ᓇᓗᓁᒃᑯᑕᖅᑎᒍᓪᓗ, ᒎᑎ ᐱᓇᓱᐊᓚᐅᕐᖕᒪᑦ ᑖᑦᓱᒨᓇ, ᖃᐅᔨᒪᒐᑦᓯ ᑕᒪᑐᒥᖓ. 
23ᑖᓐᓇ ᔩᓱᓯ, ᒎᑎᐅᑉ ᐱᖁᔨᓯᒪᓂᖓ ᐸᕐᖕᓇᒃᓯᒪᓪᓚᕆᖕᓂᖓᓗ ᒪᓕᒡᓗᒍ ᐃᓕᑦᓯᓐᓄᑦ ᑎᒍᔭᐅᑎᑕᐅᓚᐅᖅᐳᖅ, ᑖᓐᓇ ᑭᑭᐊᒃᑐᖅᑕᐅᑎᓚᐅᖅᐸᓯ ᑐᖁᑕᐅᑎᓪᓗᒍᓗ ᐃᓄᖕᓄᑦ ᐊᔪᖅᑐᓕᔪᓄᑦ. 
24ᒎᑎᐅᓪᓕ ᒪᑭᑎᓚᐅᖅᐹ ᑐᖁᒥᑦ, ᑐᖂᑉ ᐋᓐᓂᕐᖕᓇᕐᖕᓂᖓᓂᑦ ᕿᓚᕈᑦᔮᖅᓗᓂᐅᒃ, ᐊᔪᕐᖕᓇᓚᐅᕐᖕᒪ ᑖᓐᓇ ᑐᖁᖎᓐᓇᕆᐊᒃᓴᖅ. 
25ᑍᕕᑎᐅᑉ ᑖᓐᓇ ᐅᖃᐅᓯᕆᓯᒪᖕᒪᒍ,
26ᑍᒤᒻᒪᑦ ᐆᒻᒪᑎᒐ ᖁᕕᐊᓱᓕᖅᐳᖅ, ᖃᓂᕋᓗ ᓂᖅᑐᐃᓕᖅᐳᖅ;
27ᑐᖁᖓᔪᑦ ᐃᓂᖓᓄᑦ ᑕᕐᖕᓂᕋ ᕿᒪᖕᓂᐊᖏᓐᓇᕕᐅᒃ,
28ᑕᑯᑎᑉᐸᕐᖕᒪᓗ ᐊᖅᑯᒻᒥᒃ ᐃᓅᓯᕐᖕᒧ ᓵᓐᖓᔪᒥᒃ;
29ᐃᓅᖃᑎᒃᑲ, ᖁᓚᖏᓪᓗᖓ ᓯᕗᓕᕆᓚᐅᖅᑕᑦᑎᓐᓂᒃ ᑍᕕᑎᒥᒃ ᐅᖃᐅᑎᔪᓐᓇᖅᐸᑦᓯ, ᑍᓐᓇ ᑐᖁᓚᐅᖅᐳᖅ ᐃᓗᕕᖅᑕᐅᓪᓗᓂᓗ, ᒫᓐᓇᓗ ᐅᓪᓗᒥ ᐃᓗᕕᖓ ᒫᓃᑉᐳᖅ. 
30ᑍᕕᑎ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᒋᓚᐅᕐᖕᒪᒍ, ᖃᐅᔨᒪᓚᐅᖅᐳᖅᓗ ᒎᑎᐅᑉ ᐊᖏᒻᒪᕆᒃᕕᒋᓚᐅᕐᖕᒪᒍ; ᑭᖑᕚᖓᑕ ᐃᓚᖓᓐᓂᒃ ᐊᖓᔪᖅᑳᖅᔪᐊᓐᖑᖅᑎᑦᓯᓂᐊᕐᖕᓂᕋᖅᓗᓂ ᑍᕕᑎᑐᑦ. 
31ᖃᐅᔨᓚᐅᖅᐳᖅᓗ ᒎᑎ ᖃᓄᐃᓕᐅᓛᕐᖕᒪᖔᑦ, ᙭ᔅᑑᓯᐅᑉ ᒪᑭᓛᕐᖕᓂᖓᓂᒃ ᐅᖃᕋᒥ,
32ᑖᓐᓇ ᔩᓱᓯ ᒎᑎᐅᑉ ᒪᑭᑎᓚᐅᖅᐹ ᑐᖁᒥᑦ, ᐅᕙᒍᓪᓗ ᑕᒪᑦᑕ ᑕᒪᑐᒥᖓ ᖃᐅᔨᓯᒪᕗᒍᑦ. 
33ᑖᓐᓇ ᖁᒻᒧᐊᒃᑎᑕᐅᒐᒥ ᒎᑎᐅᑉ ᑕᓕᖅᐱᐊᓃᑉᐳᖅ, ᐊᑖᑕᐅᑉ ᐊᖏᕈᑎᒋᓯᒪᔭᖓᓂᒃ ᑐᓂᓯᕕᐅᓪᓗᓂ ᐊᓂᕐᖕᓂᕐᖕᒥᒃ ᐃᑦᔪᕐᖕᓁᑦᑐᒥᒃ, ᑖᑦᓱᒥᖓ ᑕᕝᕙ ᑯᕕᓯᓚᐅᖅᐳᖅ, ᒫᓐᓇ ᑕᑯᔭᓯᓐᓂᒃ ᑐᓴᖅᑕᑦᓯᓐᓂᒡᓗ. 
34ᑍᕕᑎᓕ ᕿᓚᓕᐊᓚᐅᓐᖏᓚᖅ ᐅᖃᓚᐅᖅᐳᖅᓕ,
35ᐊᑭᕋᖅᑐᖅᑎᖕᓂᒃ ᐃᑎᒐᖕᓄᑦ ᐃᑯᕐᕋᓕᐅᑦᔨᖅᑳᖅᑎᓐᓇᖓ.’
36ᐃᓕᑦᓯ ᐄᓴᕅᓕᒥᐅᖑᔪᓯ ᑕᒪᑦᓯ, ᖃᐅᔨᒪᑦᓯᐊᓕᕆᑦᓯ ᔩᓱᓯ ᑭᑭᐊᒃᑐᓚᐅᖅᑕᓯ, ᑖᓐᓇ ᒎᑎᐅᑉ ᐊᑕᓂᓐᖑᖅᑎᓚᐅᖅᐹ ᙭ᔅᑑᓯᓐᖑᖅᑎᓪᓗᒍᓗ.”
37ᐃᓄᐃᓪᓕ ᑕᒪᑐᒥᖓ ᑐᓴᕋᒥᒃ ᐆᒻᒪᑎᒥᒍᑦ ᑭᓪᓕᒃᑕᐅᕗᑦ, ᐲᑦᑐᕉᓯᒧᓪᓗ ᐋᐴᓯᑕᓕᖕᓄᓪᓗ ᐅᖃᓕᖅᓗᑎᒃ, “ᐃᓅᖃᑎᕗᑦ ᖃᓄᖅᓕ ᐱᓂᐊᓕᖅᐱᑖ?”
38ᐲᑦᑐᕉᓯᐅᓪᓗ ᐅᖃᐅᑎᕔᑦ, “ᖃᕿᐊᓕᕆᑦᓯ, ᐹᑉᑎᑕᐅᓗᓯᓗ ᑕᒪᑦᓯ ᔩᓱᓯ ᙭ᔅᑑᓯᐅᑉ ᐊᑎᖓᓂ, ᐊᔪᕐᖕᓂᕐᖕᒥᑦ ᐃᓱᒪᒋᔪᓐᓁᖅᕕᐅᖁᓪᓗᓯ; ᐊᓂᕐᖕᓂᐅᓪᓗ ᐃᑦᔪᕐᖕᓁᑦᑑᑉ ᑐᓂᕐᕈᑖᓂᒃ ᐱᓂᐊᖅᐳᓯ ᑕᕝᕙ. 
39ᑕᒪᓐᓇ ᐃᓕᑦᓯᓐᓄᑦ ᐊᖏᕈᑕᐅᓯᒪᕗᖅ ᕿᑐᕐᖓᑦᓯᓐᓄᓪᓗ ᐅᖓᓯᒃᑐᒦᑦᑐᓄᓪᓗ ᑕᒤᓐᓄᑦ, ᐊᑕᓂᐅᑉ ᒎᑎᑦᑕ ᐃᒻᒥᓄᑦ ᕾᖁᔭᓕᒫᖏᓐᓄᑦ.”
40ᐲᑦᑐᕉᓯᐅᓪᓗ ᐅᖃᖅᕕᒋᕔᑦ ᐅᖃᐅᓯᕐᖕᓂᒃ ᐅᓄᖅᑐᓂᒃ ᐊᑐᖅᓗᓂ ᐃᓇᒃᓱᖅᐰᓪᓗ ᐅᖃᐅᑎᓪᓗᒋᑦ, “ᐱᐅᓕᔭᐅᓕᕆᑦᓯ ᐅᑯᐊ ᐃᓄᖃᑎᒌᒡᔪᐊᑦ ᐱᐅᖏᑦᑐᓕᔪᑦ ᐊᓯᕈᖅᑕᐅᓂᒃᓴᖏᓐᓂᑦ.” 
41ᑕᕝᕙ ᐅᓄᖅᑐᑦ ᐅᖃᐅᓯᖏᓐᓂᒃ ᐅᒃᐱᓕᖅᑐᑦ ᐹᑉᑎᑕᐅᕗᑦ, ᐅᓪᓗᒥᓗ ᑕᕝᕙᓂ ᐅᒃᐱᖅᑐᓄᑦ ᐃᓚᓕᐅᑎᔪᑦ 3,000-ᑦ ᖃᓂᒋᔮᓃᓚᐅᖅᐳᑦ. 
42ᑖᒃᑯᐊᓗ ᐃᓕᓐᓂᐊᖃᑦᑕᓕᓚᐅᖅᐳᑦ ᐋᐴᓯᑕᓕᖕᓂᑦ ᐃᓚᒌᑦᓯᐊᖅᓗᑎᒡᓗ, ᓂᕆᖃᑎᒌᓗᑎᒃ ᑐᒃᓯᐊᖃᑎᒌᖃᑦᑕᖅᓗᑎᒡᓗ.
43ᐃᓄᓕᒫᓪᓗ ᑲᑉᐱᐊᓱᓕᓚᐅᖅᐳᑦ; ᐋᐴᓯᑕᓕᒃᑎᒍᑦ ᑲᒪᓇᖅᑐᑦ ᓇᓗᓁᒃᑯᑍᓪᓗ ᐅᓄᖅᑐᑦ ᐱᓇᓱᐊᖅᑕᐅᓚᐅᕐᖕᒪᑕ. 
44ᐅᒃᐱᖅᑐᓕᒫᓪᓗ ᑲᑎᒪᑦᓯᐊᓚᐅᖅᐳᑦ ᐱᖁᑎᒥᖕᓂᒡᓗ ᑲᑐᑦᔨᑦᓯᐊᖅᓗᑎᒃ; 
45ᐱᖁᑎᑎᒃ ᓄᓇᖁᑎᑎᒡᓗ ᓂᐅᑦᕈᑎᒋᓚᐅᖅᐰᑦ ᐊᑭᖏᓪᓗ ᐅᒃᐱᖅᑐᓕᒫᓄᑦ ᑐᓂᐅᖅᑲᐅᑎᒋᓪᓗᒋᑦ, ᐱᔭᕆᐊᖃᕐᖕᓂᖏᑦ ᒪᓕᒡᓗᒋᑦ. 
46ᖃᐅᑕᒫᓪᓗ ᑲᑎᒪᖃᑦᑕᓚᐅᖅᐳᑦ ᑐᒃᓯᐊᖅᕕᒡᔪᐊᒥ ᐊᑕᐅᑦᓯᒃᑯᑦ, ᓂᐊᖂᔭᒥᒡᓗ ᐊᕕᒃᑐᐃᕙᒃᓗᑎᒃ ᐊᖏᕐᕋᒥᖕᓂ, ᖁᕕᐊᓱᒡᓗᑎᒡᓗ ᓂᕆᖃᑎᒌᖃᑦᑕᓚᐅᖅᐳᑦ ᐆᒻᒪᑎᒥᒃᑎᒍᑦ ᐊᓐᓂᕈᑦᔨᓂᖃᕋᑎᒃ, 
47ᒎᑎᒥᒃ ᓂᖅᑐᐃᖃᑦᑕᓚᐅᖅᐳᑦ, ᐃᓄᓕᒫᓄᓪᓗ ᖁᕕᐊᒋᔭᐅᓪᓗᑎᒃ. ᖃᐅᑕᒫᓪᓗ ᐊᑕᓂᐅᑉ ᐱᐅᓕᔭᐅᕙᓪᓕᐊᔪᓂᒃ ᐃᓚᑖᖅᑎᑉᐸᓪᓕᐊᓚᐅᖅᐰᑦ.
