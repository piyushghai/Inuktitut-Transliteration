1ᔪᐊᐱ ᔨᕈᐃᐊᐅᑉ ᐃᕐᖕᓂᖓ ᖃᐅᔨᒪᒐᒥ ᐊᖓᔪᖅᑳᖅᔪᐊᑉ ᑍᕕᑎᐅᑉ ᑭᐱᓂᐊᕐᖕᓂᖓᓂᒃ ᐋᑉᓴᓚᒻᒧᑦ. 
2ᑍᒤᒻᒪᑦ ᔪᐊᐱ ᐊᕐᖕᓇᒥᒃ ᓯᓚᑐᔪᒻᒪᕆᖕᒥᒃ ᕾᖁᔨᓚᐅᖅᐳᖅ ᓄᓇᖃᖅᑐᒥᒃ ᑎᑯᐊᒥ. ᑎᑭᒻᒪᓪᓗ, ᐅᖃᐅᑎᕚ, “ᕿᒃᓵᓐᖑᐊᖅᓗᑎᑦ; ᐊᓐᓄᕌᓪᓗ ᕿᒃᓵᒍᑎᑎᑦ ᐊᑎᓗᒋᑦ, ᓄᔭᑎᓪᓗ ᐃᓪᓔᖅᑍᓕᓗᒋᑦ, ᐊᕐᖕᓇᑎᑐᑦ ᐊᑯᓂᐊᓗᒃ ᑐᖁᓯᒪᔪᓄᑦ ᕿᒃᓵᒃᑐᑎᑐᑦ ᐱᓂᐊᖅᐳᑎᑦ; 
3ᐊᖓᔪᖅᑳᖅᔪᐊᕐᖕᒧᐊᕈᕕᑦ ᐅᖃᐅᑎᓂᐊᖅᐸᑦ ᐅᖃᐅᓯᕆᖁᔭᓐᓂᒃ.” ᔪᐊᐱᐅᓪᓗ ᐅᖃᐅᑎᓚᐅᖅᐹ ᐅᖃᐅᓯᕆᖁᔭᒥᓂᒃ.
4ᑕᕝᕙ ᐊᕐᖕᓇᖅ ᑎᑯᐊᒥᐅᑕᖅ ᐊᖓᔪᖅᑳᖅᔪᐊᕐᖕᒧᐊᖅᐳᖅ, ᒪᓂᖅᑲᒧᓪᓗ ᐅᑯᕗᖅ ᐃᒃᐱᒍᓱᑦᓯᐊᕐᖕᓂᕐᖕᒧᑦ, ᐅᖃᖅᓗᓂᓗ, “ᐊᖓᔪᖅᑳᖅᔪᐊᖅ, ᐃᑲᔪᓚᐅᓐᖓ.”
5ᐊᖓᔪᖅᑳᖅᔪᐊᑉ ᐊᐱᕆᕚ, “ᓱᓇᒦᒃ ᐱᔪᒪᕖᑦ?”
6ᐃᕐᖕᓂᖃᓚᐅᕋᒪ ᒪᕐᕉᖕᓂᒃ, ᐅᓪᓗᐃᑦ ᐃᓚᖓᓂ ᐂᕙᖃᑎᒌᓕᓚᐅᖅᐴᒃ ᐱᕈᖅᓰᕕᖕᒥ, ᓇᐅᒥᒡᓘᓐᓃᑦ ᓄᖅᑲᖅᑎᑦᓯᔨᒃᓴᖃᕋᑎᒃ, ᐂᑉᐸᖓᑕ ᐱᒋᐊᕋᒥᐅᒃ ᑐᖁᓚᐅᖅᐹ. 
7ᒫᓐᓇᓕ ᐃᓚᓕᒫᒃᑲ ᐅᕙᓐᓂᒃ ᐊᑭᕋᖅᑐᓕᖅᐳᑦ, ᐃᕐᖕᓂᓐᓂᒡᓗ ᑐᖁᑦᓯᔪᒪᓪᓗᑎᒃ ᑐᖁᑦᓯᓂᕆᓚᐅᖅᑕᖓ ᖃᑕᓐᖑᑎᒥᓂᒃ ᐱᓪᓗᒍ; ᑍᒤᑐᐊᖅᐸᑕᓗ, ᐃᕐᖕᓂᖃᕈᓐᓁᕐᖕᓂᐊᖅᐳᖓ. ᐱᔪᓐᓇᐅᑎᑐᐊᕋᓗ ᓱᒃᑯᑕᐅᓂᐊᖅᐳᖅ ᐅᐃᒐᓗ ᐃᕐᖕᓂᖃᕈᓐᓃᕐᖕᓂᐊᖅᐳᖅ ᐊᑎᖓᓗ ᑲᔪᓯᑎᑦᓯᔨᒃᓴᖃᕈᓐᓃᖅᓗᓂ ᓄᓇᖅᔪᐊᒥ.”
8ᑕᕝᕙ ᐊᖓᔪᖅᑳᖅᔪᐊᖅ ᑭᐅᕗᖅ, “ᐊᖏᕐᕋᓕᕆᑦ, ᑕᒪᓐᓇ ᑲᒪᒋᔭᐅᑎᓐᓂᐊᖅᐸᕋ ᐱᑦᔪᑎᒋᓗᑎᑦ.”
9ᐊᕐᖕᓇᖅ ᑎᑯᐊᒥᐅᑕᖅ ᐅᖃᖅᐳᖅ, “ᓱᓇᑐᐃᓐᓇᒥᒃ ᐱᓇᓱᐊᕐᖕᓂᐊᕈᕕᑦ ᐃᓚᒃᑲ ᐸᓯᔭᒃᓴᐅᓂᐊᖅᐳᑦ, ᐊᑕᓂᕋ ᐊᖓᔪᖅᑳᖅᔪᐊᕋ; ᐃᕝᕕᑦ ᐃᓚᑎᓪᓗ ᐊᖓᔪᖅᑳᑉ ᐃᓚᖏᑦ ᐸᓯᔭᒃᓴᐅᓂᐊᓐᖏᓚᑦ ᑕᒪᑐᒧᖓ.”
10ᐊᖓᔪᖅᑳᖅᔪᐊᖅ ᑭᐅᕗᖅ, “ᑭᓇᑐᐃᓐᓇᒧᑦ ᑲᑉᐱᐊᓵᖅᑕᐅᓐᓂᕈᕕᑦ, ᐅᕙᓐᓄᐊᖅᑎᓐᓂᐊᖅᐸᑦ, ᐸᒡᕕᓴᒃᑕᐅᑎᒃᑲᓐᓂᕐᖕᓂᐊᓐᖏᓚᒋᑦ ᑖᑦᓱᒧᖓ.”
11ᐊᕐᖕᓇᖅ ᐅᖃᖅᐳᖅ, “ᑐᒃᓯᐊᓚᐅᕆᑦ ᐊᑕᓂᕐᖕᒧᑦ ᒎᑎᖕᓄᑦ, ᑍᓐᓇ ᐃᓚᒐ ᐊᑭᒋᐊᖅᑐᒃᓴᖅ ᐃᕐᖕᓂᕐᖕᒪ ᑐᖁᑕᐅᓚᐅᕐᖕᓂᖓᓄᑦ ᐊᖏᓂᖅᓴᒥᒃ ᐱᓂᖅᓗᖁᓇᒍ ᐃᕐᖕᓂᕐᖕᒪ ᐂᑉᐸᖓᓂᒃ ᑐᖁᑦᓯᒃᐸᑦ.”
12ᐊᕐᖕᓇᖅ ᐅᖃᖅᐳᖅ, “ᐊᑕᐅᓯᕐᖕᒥᒃ ᓱᓕ ᐅᖃᕆᐊᓪᓚᑬᓐᓇᖅᓚᖓ ᐊᑕᓂᓐᓄᑦ ᐊᖓᔪᖅᑳᖅᔪᐊᓐᓄᑦ.”
13ᐊᕐᖕᓇᐅᑉ ᐅᖃᐅᑎᕚ, “ᓱᖕᒪᓪᓕ ᐃᓱᒪᖃᖅᓯᒪᕖᑦ ᓈᒻᒪᖏᑦᑐᒥᒃ ᒎᑎᐅᑉ ᐃᓄᖁᑎᖏᓐᓅᑦ? ᐃᕐᖕᓃᑦ ᐊᖏᕐᕋᕈᓐᓁᓪᓕᑎᓯᒪᒐᕕᐅᒃ ᐊᐅᓪᓚᖅᓯᒪᕕᖓᓂᑦ, ᐃᓕᖕᓂᒃ ᐸᓯᔭᒃᓴᓐᖑᖅᑎᓯᒪᕗᑎᑦ ᐅᖃᐅᓯᕆᕋᑖᖅᑕᕐᖕᓄᑦ. 
14ᑕᒪᑦᑕ ᑐᖁᔪᒃᓴᐅᕗᒍᑦ; ᐃᒥᖅᑐᑦ ᑍᒤᑉᐳᒍᑦ ᓄᓇᒧᑦ ᑯᕕᔭᐅᔪᑎᑐᑦ, ᑲᑎᑕᐅᓗᑎᒃ ᐅᑎᖅᑎᑕᐅᒃᑲᓐᓂᕈᓐᓁᓪᓕᔪᑎᑐᑦ; ᐊᒡᓛᑦ ᒎᑎᐅᑉ ᑐᖁᖓᔪᑦ ᐅᑎᖅᑎᖃᑦᑕᖏᒻᒪᒋᑦ, ᐊᖓᔪᖅᑳᖅᔪᐊᖅᓕ ᐃᓄᖕᒥᒃ ᐅᑎᖅᑎᑦᓯᔪᓐᓇᖅᐳᖅ ᓇᕐᕈᒋᔭᐅᓕᖅᓯᒪᔪᒥᒃ. 
15ᒫᓐᓇᓕ ᐅᖃᕆᐊᖅᑐᖅᓯᒪᕗᖓ ᑕᒪᑐᒥᖓ ᐊᑕᓂᓐᓄᑦ ᐊᖓᔪᖅᑳᖅᔪᐊᓐᓄᓪᓗ ᐃᓄᖕᓄᑦ ᓯᕘᕋᓵᖅᑕᐅᓯᒪᓂᕋ ᐱᓪᓗᒍ; ᐃᓱᒪᓚᐅᕋᒪ ᐃᓕᖕᓄᑦ ᐅᖃᕆᐊᖅᑐᕈᒪᓪᓗᖓ ᓂᕆᐅᖕᓂᖃᖅᓗᖓ ᑐᒃᓯᕋᐅᑎᓐᓂᒃ ᐱᓇᓱᐊᕈᓐᓇᕋᔭᖅᑐᕆᓪᓗᑎᑦ. 
16ᐃᓱᒪᓚᐅᕋᒪ ᓈᓚᒍᓐᓇᕋᓱᒋᓪᓗᑎᑦ ᐱᐅᓕᓯᔪᓐᓇᕋᓱᒋᓪᓗᑎᓪᓗ ᐅᕙᓐᓂᒃ ᐃᕐᖕᓂᓐᓂᒡᓗ ᑐᖁᑦᓯᓇᓱᐊᖅᑐᒥᒃ ᓄᓇᒥᑦ ᐲᖅᓯᓇᓱᐊᖅᑐᒥᑦ ᐅᕙᑦᑎᓐᓂᒃ ᒎᑎᐅᑉ ᑐᓂᓚᐅᖅᑕᖓᓂᒃ ᐃᓄᖁᑎᒥᓄᑦ. 
17ᐃᓱᒪᓚᐅᕋᒪ, ᐊᖏᕈᑎᒋᔭᖓ ᐊᑕᓂᕐᖕᒪ ᐊᖓᔪᖅᑳᖅᔪᐊᒪ ᐅᕙᓐᓂᒃ ᓴᐳᑦᔨᔪᓐᓇᕐᖕᒪᑦ, ᐊᑕᓂᕋ ᐊᖓᔪᖅᑳᖅᔪᐊᕋ ᒎᑎᐅᑉ ᐂᖏᓕᖁᑎᒋᔮᕐᖕᒪᒍ ᖃᐅᔨᔪᓐᓇᖅᑐᖅ ᐱᐅᔪᒥᒃ ᐱᐅᖏᑦᑐᒥᒡᓗ. ᐊᑕᓂᐅᑉ ᒎᑎᕕᑦ ᐃᓚᒋᓕᑎᑦ!”
18ᑕᕝᕙ ᐊᖓᔪᖅᑳᖅᔪᐊᑉ ᐊᕐᖕᓇᖅ ᑭᐅᕚ, “ᐊᐱᕆᓂᐊᕋᒃᑭᑦ, ᓱᓕᑦᓯᐊᖅᑐᒥᒃ ᐅᖃᖅᑐᒃᓴᐅᕗᑎᑦ.”
19ᐊᖓᔪᖅᑳᖅᔪᐊᖅ ᐅᖃᖅᐳᖅ, “ᔪᐊᐱᐅᑉ ᑕᒪᑐᒥᖓ ᑍᒤᓕᐅᖅᑎᑉᐹᑏᑦ?”
20ᑍᒫᒃ ᔪᐊᐱ ᐱᓇᓱᐊᓚᐅᖅᐳᖅ ᑕᒪᓐᓇ ᐱᓂᐊᕐᖕᓂᐅᔪᖅ ᐋᖅᑭᑦᓯᐊᕈᒪᓪᓗᒍ. ᐃᕝᕕᓪᓕ ᐊᖓᔪᖅᑳᕋ ᓯᓚᑐᓂᖃᖅᐳᑎᑦ ᒎᑎᐅᑉ ᐂᖏᓕᖓᑐᑦ ᖃᐅᔨᒪᓪᓗᑎᓪᓗ ᖃᓄᐃᓐᓂᓕᒫᓂᒃ.”
21ᑭᖑᓂᖓᒍᑦ ᐊᖓᔪᖅᑳᖅᔪᐊᖅ ᔪᐊᐱᒧᑦ ᐅᖃᖅᐳᖅ, “ᑕᑯᒋᑦ, ᑐᑭᑖᖅᓯᒪᓕᖅᐳᖓ ᐊᑐᕈᒪᔧᑦ ᐊᑐᕈᒪᓪᓗᒍ; ᐂᓕᕆᑦ ᐅᕕᒃᑲᖅᓗ ᑍᓇ ᐋᑉᓴᓚᒻ ᑕᒪᐅᖓ ᐅᑎᖅᑎᓪᓗᒍ.”
22ᔪᐊᐱᓗ ᓄᓇᒧᑦ ᐹᒻᒪᒃᐳᖅ ᑍᕕᑎᐅᑉ ᓵᖓᓄᑦ ᐅᐱᒍᓱᖕᓂᕐᖕᒧᑦ, ᐊᖓᔪᖅᑳᖅᔪᐊᖅᓗ ᓂᖅᑐᖅᓗᒍ; ᐅᖃᖅᐳᖅ, “ᒫᓐᓇ ᖃᐅᔨᕗᖓ ᐅᕙᓐᓂᒃ ᖁᕕᐊᒋᔭᖃᕋᕕᑦ, ᒎᑎᐅᑉ ᓮᒻᒪᖅᑎᓪᓕᑎᑦ ᐊᖓᔪᖅᑳᒃ! ᐱᔪᒪᔭᓐᓂᒃ ᐱᔪᓐᓇᖅᑎᑦᓯᒐᕕᑦ.” 
23ᔪᐊᐱᓗ ᒪᑭᓪᓗᓂ ᒋᓱᕅᒧᑦ ᐂᕗᖅ, ᐋᑉᓴᓚᒻᓗ ᐅᑎᐅᑎᓚᐅᖅᐹ ᔪᕉᓴᓚᒧᑦ. 
24ᐊᖓᔪᖅᑳᖅᔪᐊᖅᓕ, ᐅᖃᓚᐅᖅᐳᖅ, “ᓇᖕᒥᓂᖅ ᐃᓪᓗᖃᖅᑐᒃᓴᐅᕗᖅ; ᓇᔪᖅᑕᓐᓄᐊᖃᑦᑕᕆᐊᖃᓐᖏᓚᖅ.” ᑍᒤᒻᒪᑦ ᐋᑉᓴᓚᒻ ᐊᖏᕐᕋᖃᓚᐅᖅᐳᖅ ᓇᖕᒥᓂᕐᖕᒥᓂᒃ, ᐊᖓᔪᖅᑳᖅᔪᐊᓪᓗ ᓇᔪᖅᑕᖓᓄᐊᖃᑦᑕᕋᓂ.
25ᖃᐅᔨᒪᔭᐅᔪᖃᓚᐅᓐᖏᓚᖅ ᐄᓴᕅᓕᒥᐅᓂ ᐋᑉᓴᓚᐅᑉ ᐃᓂᖁᓇᕐᖕᓂᖓᑐᑦ; ᐱᐅᖏᓐᓂᖃᓚᐅᓐᖏᓚᖅ ᓂᐊᖁᐊᓂᑦ ᐱᒋᐊᖅᓗᒍ ᐃᑎᒐᖏᓐᓄᑦ ᑎᑭᓪᓗᒍ. 
26ᓄᔭᖏᑦ ᐃᑦᔪᔪᐊᓘᓚᐅᖅᐳᑦ, ᐊᕐᕌᒍᑕᒫᓪᓗ ᑭᐱᔭᕆᐊᖃᖃᑦᑕᓚᐅᖅᐰᑦ, ᑕᑭᒡᓕᓗᐊᕅᖕᒪᑕ ᐅᖁᒤᓗᐊᓕᕌᖓᑕᓗ. ᐅᖁᒤᓐᓂᖃᖅᐸᓚᐅᖅᐳᑦ 5-ᐸᐅᒥᒃ ᐊᖓᔪᖅᑳᖅᔪᐊᑉ ᐅᖁᒤᓐᓂᖅᓯᐅᑎᖏᑦ ᑍᑦᓱᒪᓂ ᒪᓕᒡᓗᒋᑦ. 
27ᐋᑉᓴᓚᒻ ᐃᕐᖕᓂᖃᓚᐅᖅᐳᖅ ᐱᖓᓱᓂᒃ, ᐊᑕᐅᓯᕐᖕᒥᒡᓗ ᐸᓂᖃᖅᓗᓂ ᑖᒪᕆᒥᒃ ᐊᑎᓕᖕᒥᒃ, ᑖᓐᓇᓗ ᐃᓂᖁᓇᖅᑐᒻᒪᕆᐊᓘᓚᐅᖅᐳᖅ.
28ᐋᑉᓴᓚᒻ ᔪᕉᓴᓚᒦᓚᐅᖅᐳᖅ ᐊᕐᕌᒍᖕᓂᒃ ᒪᕐᕉᖕᓂᒃ, ᐊᖓᔪᖅᑳᖅᔪᐊᕐᖕᒥᒃ ᑕᑯᓚᐅᖅᓯᒪᓇᓂ. 
29ᑕᕝᕙ ᔪᐊᐱᒥᒃ ᕾᖁᔨᓚᐅᖅᐳᖅ, ᐊᐱᕆᔪᒪᓪᓗᒍ ᐊᖓᔪᖅᑳᖅᔪᐊᒧᐊᕈᓐᓇᕐᖕᒪᖔᑦ; ᔪᐊᐱᓕ ᕾᔪᒪᓚᐅᓐᖏᓚᖅ. ᐋᑉᓴᓚᐅᑉ ᐂᑉᐸᖓᓂᒃ ᕾᖁᒋᐊᓪᓚᓚᐅᖅᐹ, ᔪᐊᐱᓕ ᓱᓕ ᕾᔪᒪᓚᐅᓐᖏᓚᖅ. 
30ᑍᒤᒻᒪᑦ ᐋᑉᓴᓚᒻ ᐱᔨᒥᓄᑦ ᐅᖃᖅᐳᖅ, “ᑕᑯᒋᑦ, ᔪᐊᐱᐅᑉ ᐱᕈᖅᓯᕕᖁᑎᖓ ᐱᕈᖅᓰᕕᖁᑎᒪ ᓴᓂᐊᓃᑉᐳᖅ, ᓂᐊᖂᔭᒃᓴᖏᑦ ᐱᕈᓕᕐᖕᒪᑕ; ᐂᓚᐅᕆᑦᓯ ᐃᑯᐊᓪᓚᒋᐊᖅᑐᖅᓗᒍ.” ᑍᒤᒻᒪᑦ ᐱᔨᖏᑦ ᐂᓚᐅᖅᐳᑦ ᐱᕈᖅᓰᕕᖁᑎᖓᓗ ᐃᑯᐊᓪᓚᒡᓗᒍ.
31ᑕᕝᕙ ᔪᐊᐱ ᐂᕗᖅ ᐋᑉᓴᓚᐅᑉ ᐃᒡᓗᖓᓄᑦ ᐊᐱᕆᓪᓗᓂᓗ, “ᓱᖕᒪᑦ ᐱᔨᑎᑦ ᐃᑯᐊᓪᓔᒋᐊᖅᑐᓚᐅᖅᐹᑦ ᐱᕈᖅᓰᕕᖁᑎᓐᓂᒃ?”
32ᐋᑉᓴᓚᒻ ᔪᐊᐱᒧᑦ ᑭᐅᕗᖅ, “ᕾᖁᔨᑎᓪᓗᖓ ᕾᔪᒪᓚᐅᖏᓐᓇᕕᑦ, ᐊᖓᔪᖅᑳᖅᔪᐊᒧᐊᖁᓚᐅᕋᒃᑭᑦ ᐊᐱᕆᖁᓪᓗᑎᑦ, ‘ᓱᖕᒪᑦ ᒋᓱᕅᒥᒃ ᕿᒤᓚᐅᖅᐳᖔ ᐅᕙᓐᓄᑦ ᐱᐅᓂᖅᓴᐅᒐᔭᓚᐅᖅᐳᖅ ᑍᑲᓃᖏᓐᓇᓚᐅᕈᒪ.’” ᐋᑉᓴᓚᒻ ᐅᖃᕆᐊᓪᓚᒃᐳᖅ, “ᑍᒤᒻᒪᑦ ᐋᖅᑭᒃᓱᐃᖁᕙᒋᑦ ᐊᖓᔪᖅᑳᖅᔪᐊᕐᖕᒥᒃ ᑕᑯᔪᓐᓇᖅᓯᖁᓗᖓ, ᐸᓯᔭᒃᓴᐅᒍᒪᓗ ᐊᑏ ᑖᑦᓱᒪ ᑐᖁᓚᐅᖅᓛᖓ.”
33ᑕᕝᕙ ᔪᐊᐱ ᐊᖓᔪᖅᑳᖅᔪᐊᕐᖕᒧᐊᖅᐳᖅ ᐅᖃᐅᑎᓪᓗᒍᓗ; ᐋᑉᓴᓚᐅᑉ ᐅᖃᐅᓯᕆᖁᔭᖓᓂᒃ. ᑕᕝᕙ ᐊᖓᔪᖅᑳᖅᔪᐊᖅ ᕾᖁᔨᓕᖅᐳᖅ ᐋᑉᓴᓚᒻᒥᒃ, ᑖᓐᓇ ᐊᖓᔪᖅᑳᖅᔪᐊᕐᖕᒧᐊᕋᒥ ᓄᓇᒧᑦ ᐹᒻᒪᒃᐳᖅ ᐊᖓᔪᖅᑳᖅᔪᐊᑉ ᓯᕗᕌᓄᑦ; ᐊᖓᔪᖅᑳᖅᔪᐊᓪᓗ ᑐᓐᖓᓱᒃᑎᓪᓗᒍ ᐋᑉᓴᓚᒻ ᑯᓂᒃᐹ.
