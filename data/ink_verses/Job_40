1ᐊᑕᓂᖅᓗ ᐅᖃᒃᑲᓐᓂᖅᐳᖅ ᔫᐱᒧᑦ ᐅᖃᖅᓗᓂ:
2“ᐊᔪᒐᖃᖏᑦᑐᒥᒃ ᓈᒻᒪᖏᑦᔪᑎᒃᓴᖅᓯᐅᖅᓗᑎᑦ ᐊᑭᒪᔪᒪᕖᑦ?
3ᑕᕝᕙ ᔫᐱᐅᑉ ᐊᑕᓂᖅ ᑭᐅᕚ:
4“ᑕᑯᒋᑦ, ᓯᓔᑦᑐᐊᓘᓪᓗᖓ ᐅᖃᓪᓚᓚᐅᖅᐳᖓ;
5ᐅᖃᓪᓚᒌᓚᐅᕋᒪ, ᑭᐅᓂᐊᕈᓐᓁᖅᐳᖓ;
6ᑕᕝᕙ ᐊᑕᓂᐅᑉ ᔫᐱ ᑭᐅᕚ
7“ᒫᓐᓇ ᐅᐸᓗᖎᔭᓕᕆᑦ ᐊᖑᑎᓪᓚᕆᒃᑎᑐᑦ;
8ᓈᒻᒪᓈᖅᓯᒪᖏᓐᓂᕋ ᓇᓗᓁᕈᓐᓇᖅᐱᐅᒃ?
9ᒎᑎᑐᑦ ᓲᖑᓂᖃᖅᑎᒋᕖᑦ?
10ᓇᓗᓁᔭᓕᕆᑦ ᐊᔪᖏᑦᑐᖅᔪᐊᖑᓂᕐᖕᓂᒃ ᖃᓄᐃᑦᑑᓂᕐᖕᓂᒡᓗ;
11ᑕᑯᓚᐅᒃᑭᑦ ᒪᑯᐊ ᐱᐅᔪᕆᓃᑦ,
12ᑕᑯᓚᐅᒃᑭᑦ ᐱᐅᔪᕆᔪᓕᒫᑦ, ᐅᕐᕈᑎᓪᓗᒋᓪᓗ;
13ᓄᓇᒧᑦ ᐃᔨᓚᐅᒃᑭᑦ ᐊᑕᖏᖅᓗᒋᑦ ᐊᑕᐅᑦᓯᒃᑯᑦ;
14ᑕᕝᕙ ᐅᕙᖓᑦᑕᐅᖅ ᓇᓗᓁᕐᖕᓂᐊᖅᐸᒋᑦ ᐅᐱᓐᓇᖅᓯᑎᓪᓗᑎᑦ,
15ᑕᑯᒍᒃ ᓂᖅᔪᑎᐊᓗᒃ ᐱᕼᐃᒧᓯᒥᒃ ᐊᑎᓕᒃ,
16ᑕᑯᒋᑦ, ᑖᑦᓱᒪ ᓴᓐᖏᓐᓂᖓ ᖁᒃᑐᕋᖏᓐᓃᑉᐳᖅ,
17ᐸᒥᐅᖓ ᓯᑎᕗᖅ ᓇᐹᖅᑐᑎᑐᑦ ᓰᑕᕆᑐᑦ ᓯᑕᒃᑕᑎᑐᑦ;
18ᓴᐅᓂᖏᑦ ᑲᓐᓄᔭᑎᑐᑦ ᓯᑎᑎᒋᕗᑦ,
19ᑕᒪᒃᑯᐊ ᒎᑎᐅᑉ ᓴᓇᔭᖏᓐᓄᑦ ᓯᕗᓪᓕᖅᐸᐅᓯᒪᕗᑦ;
20ᖃᖅᑬᑦ ᐱᕈᖅᑎᑦᓯᕗᑦ ᑖᒃᑯᐊ ᓂᕿᒃᓴᖏᓐᓂᒃ
21ᐃᓂᓪᓚᖓᕙᒃᐳᖅ ᐅᖅᐱᐅᔮᖅᑐᑦ ᓇᐹᖅᑐᑦ ᑕᕐᕋᓕᓂᖏᓐᓂ,
22ᐅᖅᐱᐅᔮᖅᑐᓄᑦ ᓇᐹᖅᑐᓄᑦ ᐅᓕᒃᑕᐅᓯᒪᕙᒃᐳᑦ;
23ᑕᑯᒋᑦ, ᑰᒑᓗᒃ ᑰᓪᓚᕆᓕᕋᓗᐊᖅᐸᑦ ᑲᑉᐱᐊᓱᓕᖅᐸᓐᖏᓚᑦ;
24ᑭᐊ ᐱᔭᕆᔪᓐᓇᖅᐸᐅᒃ ᓂᒃᓯᖃᖅᑎᓪᓗᓂᐅᒃ?
