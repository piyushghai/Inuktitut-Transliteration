1“ᐊᑕᓂᐅᑉ ᒎᑎᑦᓯ ᓂᐱᖓᓂᒃ ᓈᓚᖕᓂᐊᕈᑦᓯ ᓱᖁᓯᔪᐃᑦᑑᓗᓯᓗ ᐱᖁᔭᓕᒫᖏᑦ ᒪᓕᖕᓂᐊᕈᑦᓯᒋᒃ ᐅᓪᓗᒥ ᐃᓕᑦᓯᓐᓄᑦ ᑐᓂᓯᒪᔭᒃᑲ, ᑕᕝᕙ ᐊᑕᓂᐅᑉ ᒎᑎᑦᓯ ᓄᓇᖅᔪᐊᕐᖕᒥ ᐃᓅᖃᑎᒌᒡᔪᐊᓂᑦ ᐊᓯᑦᓯᓐᓂᑦ ᐊᔪᖏᓐᓂᖅᓴᐅᓕᖅᑎᓐᓂᐊᖅᐹᓯ. 
2ᐊᑕᓂᐅᑉ ᒎᑎᕕᑦ ᓂᐱᖓᓂᒃ ᓈᓚᒃᑯᑦᓯ ᒪᑯᐊ ᑕᕝᕙ ᓮᒻᒪᖅᑕᑎᐅᑦᔪᑎᒃᓮᑦ ᐱᓂᐊᖅᐸᓯ:
3ᐊᑕᓂᐅᑉ ᓮᒻᒪᖅᑎᓐᓂᐊᖅᐹᓯ ᓄᓇᒋᔭᓯ ᐱᕈᖅᓰᕕᖁᑎᓯᓗ.
4ᓮᒻᒪᖅᑎᓐᓂᐊᖅᐹᓯᓗ ᐅᓄᖅᑐᓂᒃ ᕿᑐᕐᖓᖃᖅᑎᓪᓗᓂᓯ, ᓂᐊᖂᔭᒃᓴᓂᒡᓗ ᐱᕈᖅᓰᕕᖁᑎᓯ ᐱᕈᖅᕕᐅᕙᓪᓕᐊᖏᓐᓇᕐᖕᓂᐊᖅᐳᑦ, ᐅᓄᖅᑐᓂᒡᓗ ᐃᒻᒧᒃᓯᐅᒐᖁᑎᖃᓕᖅᓗᓯ ᓰᐱᖁᑎᖃᓕᖅᓗᓯᓗ.
5ᓮᒻᒪᖅᑎᓐᓂᐊᖅᐹᓯᓗ ᓂᐊᖂᔭᒃᓴᓂᒃ ᐱᕈᖅᓰᕕᖁᑎᓯ ᑕᕝᕙᓐᖓᓪᓗ ᓂᕿᒃᓴᖃᑎᑦᓯᐊᖅᓗᓂᓯ.
6ᓮᒻᒪᖅᑎᓐᓂᐊᖅᐹᓯᓗ ᐱᓇᓱᐊᕐᖕᓂᕆᔭᓕᒫᑦᓯᓐᓂ.
7ᐊᑕᓂᐅᑉ ᐊᑭᕋᖅᑐᖅᑎᓯ ᐃᓕᑦᓯᓐᓂᒃ ᐅᓇᑕᕋᓱᓕᖅᐸᑕ ᓵᓚᒋᖃᑦᑕᕐᖕᓂᐊᖅᐰᑦ ᓵᑦᓯᓐᓂ; ᐃᓕᑦᓯᓐᓄᑦ ᐅᓇᑕᕆᐊᕋᔭᖅᐳᑦ ᐊᑕᐅᓯᕐᖕᒥᓐᖔᖅᓗᑎᒃ, ᐃᓕᑦᓯᓐᓂᓪᓕ ᕿᒫᓕᕋᔭᖅᐳᑦ ᓵᓐᖓᔭᑐᐃᓐᓇᕐᖕᒥᖕᓄᑦ ᕿᒫᓕᖅᓗᑎᒃ.
8ᐊᑕᓂᐅᑉ ᒎᑎᑦᓯ ᓮᒻᒪᖅᑎᓐᓂᐊᖅᐹᓯ ᐱᓇᓱᐊᕐᖕᓂᑦᓯᓐᓂ ᓯᖅᓗᐊᖁᑎᓯᓗ ᓂᐊᖂᔭᒃᓴᓂᒃ ᑕᑕᑎᓐᓂᐊᖅᐰᑦ, ᓮᒻᒪᖅᑎᓐᓂᐊᖅᐹᓯ ᓄᓇᒋᔭᑦᓯᓐᓂ ᓄᓇᖃᖅᑎᓪᓗᓯ ᒎᑎᑦᓯ ᑐᓂᔭᖓᓂᒃ ᐃᓕᑦᓯᓐᓄᑦ.
9ᐊᑕᓂᖅ ᒎᑎᓯ ᓈᓚᖕᓂᐊᕈᑦᓯᐅᒃ ᑖᑦᓱᒪᓗ ᐱᖁᔨᓂᓕᒫᖏᑦ ᒪᓕᖕᓂᐊᕈᑦᓯᒋᒃ, ᑕᕝᕙ ᐃᓄᖁᑎᑖᕆᓂᐊᖅᐹᓯ ᓇᖕᒥᓂᖅᑖᕆᓗᓂᓯ, ᑕᒪᓐᓇ ᐅᖃᕕᒍᑎᒋᓯᒪᖕᒪᒍ. 
10ᑕᕝᕙ ᓄᓇᖅᔪᐊᕐᖕᒥᐅᓕᒫᑦ ᖃᐅᔨᔪᒫᖅᐳᑦ ᕾᖁᔭᐅᓯᒪᒐᑦᓯ ᐊᑕᓂᐅᑉ ᐊᑎᖓᓂ; ᓯᕘᕋᒋᓂᐊᖅᐹᓯᓗ. 
11ᐊᑕᓂᐅᓪᓗ ᕿᑐᕐᖓᖅᑖᖅᑎᑦᓱᒫᖅᐹᓯ ᐅᓄᖅᑐᓂᒃ, ᐃᒻᒧᒃᓯᐅᒐᕐᖕᓂᒃ ᐅᓄᖅᑐᓂᒃ, ᓂᐊᖂᔭᒃᓴᓂᒡᓗ ᑍᒪᓐᖓᑦ ᐱᕈᖅᑎᑦᓯᕙᓪᓕᐊᖏᓐᓇᕐᖕᓂᐊᖅᐳᓯ ᑕᒫᓂ ᓄᓇᒥ ᓯᕗᓕᕕᓂᑦᓯᓐᓄᑦ ᑐᓂᔪᒪᓪᓗᒍ ᐊᖏᕈᑎᒋᓚᐅᖅᑕᖓᓂ ᓄᓇᖃᖅᑎᓪᓗᓯ. 
12ᐊᕐᕌᒍᓕᒫᖅᓗ ᓯᓚᓗᒃᑎᑦᓯᖃᑦᑕᕈᒫᖅᐳᖅ ᓄᓇᒋᔭᑦᓯᓐᓄᑦ ᓯᖅᓗᐊᖅᔪᐊᒥᓂᑦ ᕿᓚᖕᒥᑦ ᓮᒻᒪᖅᑎᓪᓗᓂᓯᓗ ᑕᒤᑎᒍᑦ ᐱᓇᓱᐊᕐᖕᓂᑦᓯᒍᑦ, ᐃᓅᖃᑎᒌᒡᔪᐊᓄᑦ ᐊᓯᑦᓯᓐᓄᑦ ᐅᓄᖅᑐᓄᑦ, ᐊᑐᖅᑎᑦᓯᔪᓐᓇᖁᓪᓗᓯ, ᐊᓯᑦᓯᓐᓂᓪᓕ ᐊᑐᖅᑐᐊᕆᐊᖃᖃᑦᑕᕈᒫᓐᖏᓚᓯ. 
13ᐊᑕᓂᐅᓪᓗ ᒎᑎᑦᓯ ᑕᓯᐅᖅᑎᐅᑎᑦᓱᒫᖅᐹᓯ ᐃᓅᖃᑎᒌᒡᔪᐊᓄᑦ ᐊᓯᑦᓯᓐᓄᑦ ᑖᒃᑯᓄᖓ ᒪᓕᒃᑎᐅᑐᐃᓐᓇᖏᓪᓗᓯ; ᑍᒪᓐᖓᑦ ᐱᕙᓪᓕᐊᑎᑦᓱᒫᖅᐹᓯ ᖁᒻᒧᒃᐸᓪᓕᐊᑎᓪᓗᓯ, ᑲᑕᒃᐸᓪᓕᐊᑎᖏᓪᓗᓯ; ᐊᑕᓂᐅᑉ ᒎᑎᑦᓯ ᐱᖁᔭᓕᒫᖏᑦ ᐊᑐᖅᑕᐅᖁᔭᖏᓪᓗ ᒪᓕᖕᓂᐊᕈᑦᓯᐅᒃ ᓱᖁᓯᔪᐃᑦᑑᓗᓯ ᐅᓪᓗᒥ ᐃᓕᑦᓯᓐᓄᑦ ᐅᖃᐅᓯᕆᓯᒪᔭᒃᑲ. 
14ᑍᒪᓐᖓᑦ ᓈᓚᑦᓯᐊᕆᐊᖃᖅᐸᓯ ᓈᓚᖏᑦᑑᑦᑍᓕᓗᒋᑦ ᓇᓪᓕᐊᓐᓄᓪᓘᓐᓃᑦ ᓴᐅᒥᒧᑦ ᑕᓕᖅᐱᒧᓪᓘᓐᓃᑦ ᓴᖑᑦᑍᓕᓗᓯ, ᒎᑎᐅᓪᓗ ᐊᓯᖏᓐᓂᒃ ᒎᑎᒋᔭᐅᔪᓂᒃ ᑐᒃᓯᐊᖅᕕᖃᕋᓱᒃᑐᒃᓴᐅᓐᖏᓚᓯ.”
15“ᐊᑕᓂᐅᓪᓕ ᒎᑎᑦᓯ ᓂᐱᖓ ᓈᓚᖕᓂᐊᖏᒃᑯᑦᓯᐅᒃ ᑖᑦᓱᒪᓗ ᐊᑐᖅᑕᐅᖁᓯᒪᔭᖏᑦ ᐱᖁᔭᓕᒫᖏᓪᓗ ᑲᒪᒋᑦᓯᐊᕐᖕᓂᐊᖏᒃᑯᑦᓯᐅᒃ ᐅᓪᓗᒥ ᐃᓕᑦᓯᓐᓄᑦ ᒪᓕᒃᑕᐅᖁᓪᓗᒋᑦ ᐅᖃᐅᓯᕆᔭᒃᑲ, ᒪᑯᐊ ᑕᕝᕙ ᓯᕗᓂᑦᓯᐊᖃᕐᖕᓇᖏᑦᑐᑦ ᐃᓕᑦᓯᓐᓄᑦ ᑎᑭᓐᓂᐊᖅᐳᑦ ᓵᓚᒋᓗᓯᓗ:
16ᐊᑕᓂᐅᑉ ᓈᒻᒪᖏᑦᔪᑎᖃᓕᖅᑎᓐᓂᐊᐰᑦ ᓄᓇᒋᔭᓯ ᐱᕈᖅᓰᕕᖁᑎᓯᓗ.
17ᐊᑕᓂᐅᑉ ᓈᒻᒪᖏᑦᔪᑎᖃᓕᖅᑎᓐᓂᐊᐰᑦ ᓂᐊᖂᔭᒃᓴᖁᑎᓯ ᓂᕿᒃᓮᓪᓗ ᑕᕝᕙᓐᖓᑦ ᓂᕿᒃᓴᓕᐊᕆᕙᒃᑕᓯ.
18ᐊᑕᓂᐅᑉ ᓈᒻᒪᖏᑦᔪᑎᖃᓕᖅᑎᓐᓂᐊᖅᐹᓯ ᐅᓄᖏᑦᑐᓂᒃ ᕿᑐᕐᖓᖅᑖᖅᑎᓪᓗᓂᓯ, ᐱᕈᖅᓰᕕᖁᑎᓯ ᓂᐊᖂᔭᒃᓴᓂᒃ ᐱᕈᖅᕕᐅᑎᑦᓯᐊᖏᓪᓗᓂᐅᒃ, ᐅᓄᖏᑦᑐᓂᒡᓗ ᐃᒻᒧᒃᓯᐅᒐᕐᖕᓂᒃ ᓰᐱᓂᒡᓗ ᐱᖃᖅᑎᓪᓗᓂᓯ.
19ᐊᑕᓂᐅᓪᓗ ᓈᒻᒪᖏᑦᔪᑎᖃᓕᖅᑎᓐᓂᐊᖅᐹᓯ ᑕᒤᑎᒍᑦ ᐅᖃᕐᖕᓂᖅᓘᑕᐅᖃᑦᑕᓕᖅᓗᓯ ᐃᑎᕈᑦᓯ ᐊᓂᒍᑦᓯᓗ.
20ᐱᐅᖏᑦᑐᒥᒃ ᐱᓇᓱᐊᕈᑦᓯ ᐊᑕᓂᖃᕈᒪᖏᒃᑯᑦᓯᓗ, ᑕᕝᕙ ᐱᓂᖅᓗᖕᓇᖅᑐᓄᑦ ᑎᑭᑕᐅᑎᑦᓱᒫᖅᐹᓯ, ᓇᓗᓕᕐᖕᓇᖅᑐᒧᓪᓗ, ᐊᑲᐅᖏᑦᔪᑎᒃᓴᖃᕐᖕᓂᕐᖕᓄᓪᓗ ᖃᓄᐃᑦᑐᑐᐃᓐᓇᒥᒃ ᐱᓇᓱᐊᕋᓗᐊᕈᑦᓯ, ᕿᓚᒥᑯᓗᒃ ᓄᖑᑕᐅᑦᓯᐊᕐᖕᓇᖅᑐᒧᑦ ᑎᑭᑕᐅᓚᐅᖅᑳᖅᑎᓐᓇᓯ, ᐅᕙᓐᓂᒃ ᕿᒤᓯᒪᓃᑦ ᐱᑦᔪᑎᒋᓗᒍ. 
21ᖃᓂᒪᓇᖅᑐᓄᑦ ᐊᑦᔨᒌᖏᑦᑐᓄᑦ ᑎᑭᑕᐅᖃᑦᑕᕈᒫᖅᐳᓯ ᐊᑕᖏᖅᓗᓯ ᓄᖑᓚᐅᖏᓐᓂᓕᒫᑦᓯᓐᓂ ᑕᒫᓂ ᓄᓇᑖᕆᔪᒫᓕᖅᑕᑦᓯᓐᓂ. 
22ᐊᑕᓂᐅᓪᓗ ᓱᒋᐊᕈᒫᖅᐹᓯ ᖃᓂᒪᓇᖅᑐᓄᑦ ᓯᐊᒻᒪᖅᐸᓪᓕᐊᔭᑦᑐᓄᑦ, ᐳᓪᓕᓕᕐᖕᓇᖅᑐᓄᑦ ᐆᑎᕐᖕᓇᖅᑐᓄᓪᓗ, ᓄᓇᒧᑦ ᐸᓂᕐᖕᓇᖅᑐᒧᑦ ᐅᖅᑰᔪᐊᓗᖕᒧᓪᓗ ᓂᐊᖂᔭᒃᓴᖁᑎᓯ ᑎᑭᑕᐅᔪᒫᖅᐳᑦ ᐊᓯᕈᖅᑕᐅᖁᓪᓗᒋᑦ. ᑕᒪᒃᑯᐊᓗ ᐱᓂᖅᓗᖕᓇᖅᑐᐃᑦ ᐃᓕᑦᓯᓐᓃᖏᓐᓇᕈᒫᖅᐳᑦ ᑐᖁᓚᐅᖅᑳᖅᑎᓐᓇᓯ. 
23ᓯᓚᓗᓚᐅᖅᓯᒪᓂᐊᓐᖏᓚᖅ ᓄᓇᒧᑦ, ᓄᓇᓯᓗ ᐸᓂᕐᖕᓂᕐᖕᒧᑦ ᓴᕕᕋᔭᒃᑎᑐᑦ ᓯᑎᔫᑎᒋᓕᕈᒫᖅᐳᖅ. 
24ᓯᓚᓗᓐᖏᖔᖅᓗᓂ ᐊᑕᓂᖅ ᑎᑭᑎᑦᓯᔪᒫᖅᐳᖅ ᐳᔪᖅᓗᖕᒥᒃ ᐱᖅᓯᓕᖅᓗᓂ ᓯᐅᕋᕐᖕᒥᒡᓗ ᐱᖅᓯᖅᓗᓂ ᑐᖁᑕᐅᓗᓯ ᓄᖑᑕᐅᓚᐅᖏᓐᓂᑦᓯᓐᓂ.
25ᐊᑕᓂᐅᑉ ᓵᓚᐅᑎᑦᓱᒫᖅᐹᓯ ᐊᑭᕋᑦᓯᓐᓄᑦ; ᐊᑕᐅᓯᕐᖕᒥᓐᖔᖅᓗᓯ ᐅᓇᑕᕆᐊᕈᒫᖅᐸᓯ, ᕿᒫᔪᒫᖅᐳᓯᓕ ᓵᓐᖓᔭᑐᐃᓐᓇᑦᓯᓐᓄᑦ ᕿᒫᓕᖅᓗᓯ, ᓄᓇᖅᔪᐊᕐᖕᒥᐅᓪᓗ ᐊᖓᔪᖅᑲᐅᕕᖃᖅᑐᓕᒫᑦ ᑯᐊᖅᓵᖅᓯᒪᔪᒫᖅᐳᑦ ᖃᓄᐃᓕᕐᖕᓂᑦᓯᓐᓂᒃ ᑕᑯᒍᑎᒃ. 
26ᑐᖁᒍᑦᓯᓕ, ᑎᖕᒥᐊᖅᔪᐊᓂᑦ ᐆᒪᔪᓂᓪᓗ ᓄᔪᐊᖅᑐᓂᑦ ᐅᐸᒃᑕᐅᓗᓯ ᑎᒥᑦᓯ ᓂᕆᔭᐅᔪᒫᖅᐳᑦ; ᓇᓪᓕᐊᓐᓄᓪᓘᓐᓃᑦ ᕿᒪᒃᓯᑎᑦᓯᔪᒃᓴᖅᑕᖃᕈᒫᓐᖏᓚᖅ ᑖᒃᑯᓂᖓ. 
27ᐊᑕᓂᐅᓪᓗ ᐊᔪᐊᖅᑎᑦᓱᒫᖅᐹᓯ ᐃᑦᔨᑉᑎᒥ ᑍᒤᓚᐅᖅᑐᑎᑐᑦ, ᐅᕕᓂᓯ ᐊᖕᒪᖅᑎᖅᓗᑎᒃ ᐊᕿᐊᕈᖅᓗᓕᖅᓗᓯᓗ ᐊᒥᖅᓗᖕᓂᕐᖕᒧᓪᓗ ᑎᒥᓯ ᓈᔭᐅᓯᒪᔪᒫᖅᐳᑦ, ᐅᖏᓚᖕᓇᖅᑐᒧᓪᓗ ᑕᒪᒃᑯᐊ ᐋᖅᑭᒃᑕᐅᑦᔪᑎᒃᓴᖃᕈᒫᓐᖏᓚᑦ. 
28ᐊᑕᓂᐅᑉ ᐃᓱᒤᕈᑎᑎᑦᓱᒫᖅᐹᓯ; ᐊᓇᐅᔪᒫᖅᐹᓯᓗ ᑕᐅᑐᒍᓐᓁᖅᑎᓪᓗᓯ ᓇᓗᓕᖅᑎᓪᓗᓂᓯᓗ. 
29ᑕᑦᓯᑲᒍᒫᖅᐳᓯ ᐅᓪᓗᒃᑯᑦ ᖃᐅᒪᑎᓪᓗᒍ ᑕᐅᑐᖏᑦᑐᑎᑐᑦ, ᓇᒧᓐᖓᐅᔭᕆᐊᒃᓴᖅᓗ ᖃᐅᔨᔪᓐᓇᕈᒫᓐᖏᓚᓯ; ᐱᓇᓱᐊᕋᓱᒃᑕᓕᒫᓯ ᐱᔪᓐᓇᕈᒫᓐᖏᓚᓯ ᑍᒪᓐᖓᑦ ᐅᖁᒤᒃᓴᖅᑎᑕᐅᔪᒫᖅᐳᓯ ᑎᒡᓕᒐᖅᕕᐅᖃᑦᑕᖅᓗᓯ, ᓇᓪᓕᐊᓐᓂᒡᓘᓐᓃᑦ ᐃᑲᔪᖅᑎᒃᓴᖃᕈᒫᓐᖏᓚᓯ.
30ᓄᓕᐊᒃᓴᖅᑖᕈᒫᖅᐳᓯ, ᐊᓯᕕᓪᓕ ᐃᓐᓇᖓᖃᑎᒋᔪᒫᖅᐹ; ᐃᒡᓗᓕᐅᕈᒫᖅᐳᓯ ᐊᖏᕐᕋᕆᔪᒫᓐᖏᓚᓪᓕ; ᕔᓂᒃᓴᓂᒃ ᐱᕈᖅᓰᕕᖕᒥ ᑲᓐᖓᖅᓱᐃᔪᒫᖅᐳᓯ, ᐸᐅᕐᖓᖏᓐᓂᒡᓕ ᑲᑎᖅᓱᐃᔪᒫᓐᖏᓚᓯ. 
31ᐃᒻᒧᒃᓯᐅᒐᖁᑎᓯ ᑕᑯᓐᓇᖅᑎᓪᓗᓯ ᑐᖁᑕᐅᔪᒫᖅᐳᑦ, ᓂᕿᖏᓐᓂᒡᓕ ᓂᕆᕕᒋᔪᒫᓐᖏᓚᓯ; ᓯᐅᑎᖅᑯᖅᑐᔪᖁᑎᓯ ᑕᑯᓐᓇᖅᑎᓪᓗᑎᑦ ᑲᑉᐱᐊᓵᖅᑕᐅᓗᓯ ᐱᔭᐅᔪᒫᖅᐳᑦ, ᐃᓕᑦᓯᓐᓄᓪᓗ ᐅᑎᖅᑎᑕᐅᔪᒫᓐᖏᓚᑦ. ᓰᐱᖁᑎᓯ ᐊᑭᕋᖅᑐᖅᑎᑦᓯᓐᓄᑦ ᑐᓂᔭᐅᔪᒫᖅᐳᑦ, ᓇᓪᓕᐊᓐᓂᒡᓘᓐᓃᑦ ᐃᑲᔪᖅᑎᒃᓴᖃᕈᒫᓐᖏᓚᓯ. 
32ᑕᑯᓐᓇᖅᑎᓪᓗᓯ ᐃᕐᖕᓂᓯ ᐸᓂᓯᓗ ᑐᓂᔭᐅᔪᒫᖅᐳᑦ ᐃᓄᖕᓄᑦ ᐊᓯᑦᓯᓐᓄᑦ, ᕿᑐᕐᖏᕆᔪᒫᖅᐳᓯ ᐅᓪᓗᓕᒫᖅ ᐅᖓᒋᓗᒋᑦ; ᕿᓂᕋᓱᖕᓂᕐᖕᒧᑦ ᕿᑐᕐᖓᑎᑦ ᐅᑎᓕᕐᖕᒪᖔᑕ ᐅᑎᕈᒫᓐᖏᓚᓪᓕ. 
33ᐃᓅᖃᑎᒌᒡᔪᐊᓄᑦ ᐊᓯᑦᓯᓐᓂᑦ ᐱᓯᒪᔪᓄᑦ ᖃᐅᔨᒪᓐᖏᑕᑦᓯᓐᓄᑦ ᓂᐊᖂᔭᒃᓴᖁᑎᓯ ᓂᕿᒋᔭᐅᔪᒫᖅᐳᑦ ᐊᒃᓱᕈᒻᒪᕆᒃᓗᑎᑦ ᐱᓇᓱᐊᕈᑎᒋᖃᑦᑕᖅᓯᒪᔭᑎᑦ ᐱᕈᖅᑎᓐᓇᓱᐊᖅᓗᒋᑦ; ᐱᑎᑕᐅᖏᑦᓯᐊᖅᓗᓯ ᐅᖁᒤᒃᓴᖅᑎᑕᐅᔪᒫᖅᐳᓯ ᑍᒪᓐᖓᑦ ᐱᑲᒻᒪᒃᑕᐅᖃᑦᑕᖅᓗᓯᓗ ᓂᑲᒋᔭᐅᖏᓪᓗᓯ. 
34ᐅᖁᒤᒃᓴᖅᑎᑕᐅᓂᕐᖕᓄᓪᓗ ᑕᒪᒃᑯᓄᖓ ᐃᓱᒤᕈᑎᑎᑕᐅᔪᒫᖅᐳᓯ ᑕᑯᔭᑦᓯᓐᓄᑦ. 
35ᐊᑕᓂᐅᓪᓗ ᒥᖑᐊᕈᒫᖅᐰᑦ ᓂᐅᒃᑭᒃ ᐋᓐᓂᐊᓇᖅᑐᓄᑦ ᐳᓪᓕᕐᖕᓇᖅᑐᓄᑦ ᐋᖅᑭᒃᑕᐅᔪᓐᓇᖏᑦᑐᓄᑦ, ᐊᒥᖅᓗᖕᓄᑦ; ᐊᔪᐊᕐᖕᓄᓪᓗ ᑎᒥᓯ ᓈᔭᐅᔪᒫᖅᐳᖅ ᓂᐊᖁᑦᓯᓐᓂᑦ ᐱᒋᐊᖅᓗᒍ ᐃᑎᒐᑦᓯᓐᓄᑦ ᑎᑭᓪᓗᒍ.
36ᐊᑕᓂᐅᑉ ᐱᔭᐅᑎᑦᓱᒫᖅᐹᓯ, ᐊᖓᔪᖅᑳᖅᔪᐊᓯᓗ ᐊᖓᔪᖅᑳᖅᔪᐊᓐᖑᖅᑎᓯᒪᔭᓯ ᐃᓕᑦᓯᓐᓄᑦ, ᐃᓅᖃᑎᒌᒡᔪᐊᓄᑦ ᓯᕗᓕᓯᓘᓐᓃᑦ ᐃᓕᑦᓯᓘᓐᓃᑦ ᓯᕗᓕᖓᒍᑦ ᓄᓇᒋᓚᐅᖅᓯᒪᓐᖏᑕᑦᓯᓐᓄᑦ ᐊᐅᓪᓚᕈᑦᔭᐅᓗᓯ; ᑕᕝᕙᓂᓗ ᒎᑎᒋᔭᐅᔪᓂᒃ ᕿᔪᖕᓂᒃ ᐅᔭᕋᖕᓂᒡᓗ ᐱᔨᑦᓯᕈᒫᖅᐳᓯ. 
37ᓄᓇᓄᑦ ᓇᒧᑐᐃᓐᓇᖅ ᐊᑕᓂᐅᑉ ᓯᐊᒻᒪᖅᑎᑦᓱᒫᖅᐹᓯ, ᐃᓄᖏᓐᓂᓪᓗ ᖁᐊᖅᓵᕈᑕᐅᔪᒫᖅᐳᓯ ᓱᔪᐊᓘᓐᓂᕐᖕᒪᖔᑦᓯ ᐃᓱᒪᒋᔭᐅᓗᓯ; ᑍᒎᓴᒐᐅᓕᖅᓗᓯ+ ᐅᖃᐅᓯᐅᒐᔪᓕᖅᓗᓯᓗ.
38ᐱᕈᖅᓯᐊᒃᓴᓂᒃ ᐅᓄᖅᑐᓂᒃ ᑲᓐᖓᖅᓱᐃᔪᒫᖅᐳᓯ, ᐅᓄᖏᑦᑐᓂᒡᓕ ᑲᑎᖅᓱᐃᔪᒫᖅᐳᓯ; ᐱᒡᓕᖅᑕᐅᔮᖅᑐᓄᑦ ᓂᐊᖂᔭᒃᓴᖁᑎᓯ ᓄᖑᑕᐅᖃᑦᑕᕈᒫᕐᖕᒪᑕ. 
39ᕔᓂᒃᓴᓂᒃ ᐱᕈᖅᓰᕕᖕᒥ ᑲᓐᖓᖅᓱᐃᔪᒫᖅᐳᓯ ᐱᕈᖅᓴᑎᓪᓗᒋᓪᓗ ᑲᒪᒋᑦᓯᐊᖅᓗᒋᑦ, ᐸᐅᕐᖓᖏᓐᓂᒡᓕ ᑲᑎᖅᓱᐃᔪᒫᓐᖏᓚᓯ ᐃᒥᕈᒫᕋᓯᓗ ᐸᐅᕐᖓᖏᓐᓂᑦ, ᓄᓇᐅᑉ ᖁᐱᕐᕈᖏᓐᓄᑦ ᕔᓂᒃᓮᑦ ᓂᕆᔭᐅᔪᒫᕐᖕᒪᑕ. 
40ᓇᐹᖅᑐᐃᑦ ᐅᖅᓱᒃᓴᓕᖕᓂᒃ ᐸᐅᕐᖓᓖᑦ ᓇᓂᑐᐃᓐᓇᖅ ᓄᓇᒋᔭᑦᓯᓐᓂ ᐱᕈᕈᒫᖅᐳᑦ, ᓇᐹᖅᑑᓪᓕ ᐱᕈᖅᑐᖏᓐᓂᒃ ᐅᖅᓱᒃᓴᓂᒃ ᐅᖅᓱᖅᑎᕈᑎᒃᓴᖃᕈᒫᓐᖏᓚᓯ, ᓇᐹᖅᑑᑉ ᐸᐅᕐᖓᖏᑦ ᐅᖅᓱᒃᓮᑦ ᐃᓂᒥᖕᓂᑦ ᑲᑕᒐᕈᒫᕐᖕᒪᑕ. 
41ᐃᕐᖕᓂᖃᐅᕈᒫᖅᐳᓯ ᐸᓂᖃᐅᖅᓗᓯᓗ, ᐱᒋᔪᒫᓐᖏᓚᓯᓕ ᑎᒍᔭᐅᓗᑎᒃ ᐊᐅᓪᓚᕈᑦᔭᐅᔪᒫᕐᖕᒪᑕ. 
42ᓇᐹᖅᑐᖁᑎᓕᒫᓯ ᓄᓇᒥᓗ ᐱᕈᖅᓯᐊᓯ ᐱᔭᐅᔪᒫᖅᐳᑦ ᖁᐱᕐᕈᓄᑦ ᐱᒡᓕᖅᑕᐅᔮᖅᑐᓄᑦ.
43ᓄᓇᖃᖅᑐᑐᖃᐅᖏᑦᑐᑦ ᓄᓇᑦᓯᓐᓃᑦᑐᑦ ᐱᓪᓚᕆᐅᓂᕐᖕᒥ ᐃᓂᑖᖅᐸᓪᓕᐊᔪᒫᖅᐳᑦ, ᐃᓕᑦᓯᓕ ᑲᑕᒃᐸᓪᓕᐊᑐᐃᓐᓇᕈᒫᖅᐳᓯ ᐃᓂᕕᓂᑦᓯᓐᓂᑦ. 
44ᑖᒃᑯᐊᓗ ᐃᓕᑦᓯᓐᓂᒃ ᑮᓇᐅᔭᓂᒃ ᐊᑐᖅᑐᐊᖅᑎᑦᓯᕙᒍᒫᖅᐳᑦ, ᐃᓕᑦᓯᓗ ᑖᒃᑯᓄᖓ ᐊᑐᖅᑐᐊᖅᑎᑦᓯᕙᓕᖅᓗᓯ; ᑭᖑᓂᖓᒍᑦ ᑖᒃᑯᐊ ᓂᐊᖂᓕᕈᒫᖅᐳᑦ ᐃᓕᑦᓯᓗ ᐸᒥᐅᖑᓕᖅᓗᓯ.
45ᑕᒪᒃᑯᐊ ᐱᓂᖅᓗᖕᓇᖅᑐᑦ ᑎᑭᑦᓱᒫᖅᐳᑦ ᐃᓕᑦᓯᓐᓄᑦ ᐃᓕᑦᓯᓐᓃᖏᓐᓇᕈᒫᖅᐳᓪᓗ ᓄᖑᑕᐅᓚᐅᖏᓐᓂᓕᒫᑦᓯᓐᓂ, ᐊᑕᓂᐅᑉ ᒎᑎᑦᓯ ᓂᐱᖓᓂᒃ, ᓈᓚᓚᐅᖏᓐᓇᑦᓯ ᐱᖁᔭᖏᓪᓗ ᒪᓕᒐᒃᓴᐅᖁᔭᖏᓪᓗ ᒪᓕᓚᐅᖏᓐᓇᑦᓯᒋᒃ ᐃᓕᑦᓯᓐᓄᑦ ᐊᑐᖅᑕᐅᖁᓚᐅᖅᑕᖏᑦ. 
46ᑕᒪᒃᑯᐊᓗ ᓇᓗᓁᒃᑯᑕᐅᔪᒫᖅᐳᑦ ᒎᑎᐅᑉ ᐃᓕᑦᓯᓐᓂᒃ ᓱᒋᐊᖅᓯᓂᖓᓂᒃ ᑭᖑᕚᓯ ᐱᖃᓯᐅᑎᓗᒋᑦ ᐃᓱᖃᖏᑦᑐᒧᑦ. 
47ᐊᑕᓂᐅᑉ ᓮᒻᒪᖅᑎᓯᒪᓚᐅᕐᖕᒪᓯ ᑕᒤᑎᒍᑦᓯᐊᖅ, ᐱᔨᑦᓯᓚᐅᓐᖏᓚᓯᓕ ᖁᕕᐊᓱᖕᓂᕐᖕᒧᑦ ᐊᓕᐊᓁᒍᓱᖕᓂᕐᖕᒧᓪᓗ ᐆᒻᒪᑎᒃᑯᑦ. 
48ᑍᒤᒻᒪᑦ, ᐊᑭᕋᖅᑐᖅᑎᑦᓯᓐᓂᒃ ᐱᔨᑦᓯᕆᐊᖃᕈᒫᓕᖅᐳᓯ ᐊᑕᓂᐅᑉ ᑎᓕᓂᐊᖅᑕᖏᓐᓂᒃ ᐃᓕᑦᓯᓐᓄᑦ ᓵᓚᒋᔭᐅᖁᓪᓗᓯ, ᑳᒍᒫᖅᐳᓯ, ᐃᒥᕈᒡᓗᓯᓗ, ᐊᓐᓄᕌᖃᖏᓪᓗᓯᓗ ᓱᓇᓕᒫᓂᒡᓗ ᑭᓐᖒᒪᒃᓯᖅᓗᓯ; ᐊᑕᓂᐅᑉ ᐅᖁᒤᒃᓴᖅᑎᑦᓱᒫᖅᐹᓯ ᓂᑲᒋᖏᓪᓗᓂᓯ ᐋᓐᓂᕐᖕᓇᖅᑐᓄᑦ ᓄᖑᑕᐅᓚᐅᖏᓐᓂᑦᓯᓐᓂ. 
49ᐊᑕᓂᖅ ᐃᓅᖃᑎᒌᒡᔪᐊᓂᒃ ᓄᓇᖅᔪᐊᑉ ᐃᓱᐊᓂᑦ ᐱᓯᒪᔪᓄᑦ ᐅᐸᒃᑕᐅᑎᑦᓱᒫᖅᐹᓯ ᐅᓇᑕᕆᐊᖅᑕᐅᓗᓯ, ᐅᐸᒃᑐᕈᒫᖅᐳᑦ ᓇᒃᑐᕋᓕᒃᑎᑐᑦ ᐊᐅᖅᓵᖅᑐᑎᑐᑦ, 
50ᐃᓅᖃᑎᒌᒡᔪᐊᖑᓗᑎᒃ ᓯᕘᕋᒋᔭᖃᖏᑦᑑᔪᒫᖅᐳᑦ ᓂᑲᒍᓱᖃᖏᓪᓗᑎᒡᓗ ᑭᓇᓕᒫᒥᒃ, ᐃᓅᓱᒃᑑᒐᓗᐊᓄᑦ ᐃᓄᑐᖃᕐᖕᓄᓪᓗ. 
51ᐃᒻᒧᒃᓯᐅᒐᖁᑎᓯᓗ ᓄᕐᕋᖏᑦ ᓂᐊᖂᔭᒃᓴᖁᑎᓯᓗ ᓂᕿᒋᔪᒫᖅᐰᑦ, ᓄᖑᓚᐅᖏᓐᓂᑦᓯᓐᓂ; ᐊᒥᐊᒃᑯᔭᐅᔪᒫᓐᖏᓚᓯᓘᓐᓃᑦ ᓂᐊᖂᔭᒃᓴᓂᒃ, ᕔᓂᓂᒃ, ᓇᐹᖅᑐᐃᑦ ᐱᕈᖅᑐᖏᑕ ᐅᖅᓱᖏᓐᓂᒃ, ᐃᒻᒧᒃᓯᐅᒐᕐᖕᓂᒃ, ᓰᐱᓂᒡᓗ; ᐱᖅᓕᖅᓗᓯ ᑐᖁᓚᐅᖏᓐᓂᑦᓯᓐᓂ. 
52ᓄᓇᓕᓕᒫᑦᓯᐊᑦ ᐊᑕᓂᐅᑉ ᒎᑎᑦᓯ ᑐᓂᓯᒪᔭᓕᒫᖏᑦ ᐅᓇᑕᕆᐊᕈᒫᖅᐰᑦ, ᐊᕙᓗᖅᔪᐊᖅ ᐳᖅᑐᔪᖅ, ᐊᑦᑕᕐᖕᓇᖏᑦᑐᖅᓗ ᓱᕋᒃᑕᐅᔪᓐᓇᕋᓱᒋᓐᖏᑕᓯ ᐅᕐᕈᔪᒫᖅᐳᖅ.
53ᐊᑭᕋᓯᓕ ᓄᓇᒋᔭᑦᓯᓐᓂᒃ ᐊᕙᑕᖏᖅᓯᓯᒪᓕᖅᐸᑕ, ᐱᖅᓚᓱᖕᓂᕐᖕᒧᑦ ᐊᒡᓛᑦ ᕿᑐᕐᖓᑦᓯᓐᓂᒃ ᐊᑕᓂᐅᑉ ᒎᑎᕕᑦ ᐃᓕᑦᓯᓐᓄᑦ ᑐᓂᓯᒪᔭᖏᓐᓂᒃ ᓂᕿᖃᓕᕈᒫᖅᐳᓯ. 
54ᐊᒡᓛᑦ ᐊᖑᑎᑦ ᐃᕐᖕᓂᐊᖑᓂᕐᖕᒥᖕᓂᑦ ᐊᔪᖅᓴᖅᓚᐅᖅᓯᒪᖏᑦᑐᑦ ᐃᓄᑦᓯᐊᕙᐅᓯᒪᔪᓪᓗ ᓂᕆᔪᒪᓗᐊᕐᖕᓂᕐᖕᒧᑦ ᐊᕙᓗᔭᐅᓯᒪᓕᖅᑎᓪᓗᓯ ᓇᖕᒥᓂᖅ ᕿᑐᕐᖓᓪᓚᕆᖕᒥᖕᓂᒃ ᓂᕿᖃᓕᕈᒫᖅᐳᑦ ᐊᓯᐊᓂᒃ ᓂᕆᔭᒃᓴᖃᖏᓐᓂᕐᖕᒧᑦ. 
55ᐊᒡᓛᑦ ᖃᑕᓐᖑᑎᒥᖕᓄᑦ ᓂᕆᔭᖏᑕ ᐃᓚᖓᓂᒃ ᐂᑦᑐᐃᔪᒫᓐᖏᓚᑦ ᓄᓕᐊᒥᖕᓄᓪᓘᓐᓃᑦ ᓇᒡᓕᒋᔭᒥᖕᓄᑦ ᕿᑐᕐᖓᖏᑕᓘᓐᓃᑦ ᐃᓚᖏᓐᓄᑦ ᐊᒥᐊᒃᑰᔪᓄᑦ. 
56ᐊᒡᓛᑦᑕᐅᖅ ᐊᕐᖕᓁᑦ ᐃᕐᖕᓂᐊᖑᓂᕐᖕᒥᖕᓂᑦ ᐊᔪᖅᓴᖅᓚᐅᖅᓯᒪᖏᑦᑐᑦ ᐃᓄᑦᓯᐊᕙᐅᓯᒪᔪᓪᓗ, ᐊᔪᖅᓴᖏᑦᑑᓗᐊᒧᑦ ᐊᒡᓛᑦ ᓇᒧᑐᐃᓐᓇᖅ ᐱᓱᒍᓐᓇᖅᐸᓚᐅᖏᑦᑐᑦ, ᑍᒫᑦᓮᓐᓇᖅᑕᐅᖅ ᓂᕆᖃᑦᑕᓕᕈᒫᖅᐳᑦ. 
57ᐊᑭᕋᖏᑕ ᓄᓇᒋᔭᖓᑦ ᐊᕙᓗᓯᒪᓕᖅᐸᒍ, ᓂᕆᔪᒪᓗᐊᕐᖕᓂᕐᖕᒧᑦ ᐊᒡᓛᑦ ᐃᔨᕋᖅᑐᖅᓗᑎᒃ ᐃᕐᖕᓂᐊᕆᕋᑖᖅᑕᒥᖕᓂᒃ ᓂᕆᖃᑦᑕᓕᕈᒫᖅᐳᑦ ᑕᒪᐅᓁᓐᓇᖅᓗ ᐃᓄᖅᓗᑎᒃ ᐃᕐᖕᓂᐊᕆᔭᐅᓯᒪᔪᓂᒃ; ᐅᐃᒥᖕᓂᒡᓘᓐᓃᑦ ᓇᒡᓕᒋᔭᒥᖕᓂᒃ ᓂᕆᖃᑎᖃᕈᒫᓐᖏᓚᑦ ᕿᑐᖓᒥᖕᓂᒡᓘᓐᓃᑦ.
58ᒎᑎᐅᑉ ᐊᔪᕆᖅᑐᐃᑦᔪᑎᒋᓯᒪᔭᖏᓐᓂᒃ ᐅᕙᓂ ᐊᒡᓚᖕᓂ ᑎᑎᕋᖅᑕᐅᓯᒪᔪᓕᒫᓂᒃ ᓈᓚᖕᓂᐊᖏᒃᑯᑦᓯ ᓱᖁᓯᔪᐃᑦᑑᓂᐊᖏᒃᑯᑦᓯᓗ ᐊᑕᓂᐅᓪᓗ ᒎᑎᕕᑦ ᐊᑎᖓ ᐅᐱᓐᓇᖅᓯᑎᓐᓂᐊᖏᒃᑯᕕᐅᒃ ᐱᐅᓂᖅᐹᖑᔪᖅ ᑲᒪᓇᕐᖕᓂᖅᐸᐅᔪᖅᓗ, 
59ᑕᕝᕙ ᐊᑕᓂᐅᑉ ᑎᑭᑕᐅᑎᑦᓱᒫᖅᐹᓯ ᐋᓐᓂᐊᓇᖅᑐᓂᒃ ᐋᖅᑭᒃᑕᐅᔪᓐᓇᖏᑦᑐᓂᒡᓗ ᖃᓂᒪᓐᓇᖅᑐᓂᒡᓗ ᐱᐅᖏᑦᑐᐊᓗᖕᓂᒃ ᐃᓕᑦᓯᓐᓄᑦ ᑭᖑᕚᑦᓯᓐᓄᓪᓗ ᑎᑭᑎᑦᓯᔪᒫᖅᐳᖅ. 
60ᑎᑭᑎᑦᓯᒃᑲᓐᓂᕈᒫᕆᕗᖅ ᐊᑲᐅᖏᑦᑐᒻᒪᕆᐊᓗᖕᓂᒃ ᐋᓐᓂᐊᓇᖅᑑᓚᐅᖅᑐᓕᒫᓂᒃ ᐃᑦᔨᑉᑎᒥ ᐊᑐᖅᑕᐅᖃᑦᑕᓚᐅᖅᑐᓂᒃ, ᑲᑉᐱᐊᒋᓚᐅᖅᑕᑦᓯᓐᓂᒃ; ᑕᒪᒃᑯᐊᓗ ᐃᓕᑦᓯᓐᓄᑦ ᓂᐱᓐᖓᔪᒫᖅᐳᑦ. 
61ᐊᒻᒪᑦᑕᐅᖅ ᖃᓂᒻᒪᓰᑦ ᖃᓄᐃᑦᑐᑐᐃᓐᓇᓕᒫᑦ, ᐋᓐᓂᐊᓇᖅᑐᓪᓗ ᐃᓕᑦᓯᓐᓄᑦ ᑎᑭᑎᑕᐅᔪᒫᖅᐳᖅ ᐅᕙᓂ ᐊᒡᓚᖕᓂ ᐅᖃᐅᓯᐅᓯᒪᖏᑦᑐᑦ ᐊᑕᓂᐅᑉ ᐱᖁᔭᖏᓐᓂ, ᓄᖑᑕᐅᓂᓯ ᑎᑭᓪᓗᒍ. 
62ᐅᓪᓗᕆᐊᑎᑐᑦ ᕿᓚᖕᒦᑦᑐᑎᑐᑦ ᐅᓄᖅᑎᒋᓕᕋᓗᐊᕈᑦᓯ, ᐃᓕᑦᓯᓐᓂᑦ ᖃᑦᓰᓐᓇᑯᓗᐃᑦ ᐊᓐᓇᒍᒫᖅᐳᑦ, ᐊᑕᓂᖅ ᒎᑎᓯ ᓈᓚᓚᐅᖏᓐᓇᑦᓯᐅᒃ. 
63ᐊᑕᓂᖅ ᑲᑦᓱᖎᖅᓯᒪᓪᓗᓂ ᐃᓕᑦᓯᓐᓂᒃ ᐊᔪᖅᓴᕈᓐᓁᖅᐸᓪᓕᐊᑎᑦᓯᓚᐅᕐᖕᒪᑦ ᐃᓄᒋᐊᒃᓯᕙᓪᓕᐊᑎᑦᓯᓪᓗᓂᓗ, ᑍᒫᒃᑕᐅᖅ ᑲᑦᓱᖎᖅᓯᒪᓗᓂ ᓄᖒᑦᓯᕙᓪᓕᐊᔪᒫᖅᐳᖅ ᓯᖁᒥᑕᐅᕙᓪᓕᐊᑎᑦᓯᓗᓂᓗ. ᓄᓇᒋᔭᑦᓯᓐᓂᓪᓗ ᐊᒧᔭᐅᕙᓪᓕᐊᔪᒫᖅᐳᓯ ᑕᕝᕙᓐᖓᑦ ᓄᓇᑖᕆᓂᐊᓕᖅᑕᑦᓯᓐᓂᑦ.
64ᐊᑕᓂᐅᑉ ᐃᓅᖃᑎᒌᒡᔪᐊᓄᑦ ᓇᒧᑐᐃᓐᓇᓕᒫᖅ ᓯᐊᒻᒪᖅᑎᑦᓱᒫᖅᐹᓯ, ᓄᓇᖅᔪᐊᑉ ᐃᓱᐊᓂᑦ ᐱᒋᐊᖅᓗᒍ ᐃᓱᐊᓄᑦ ᑎᑭᓪᓗᒍ, ᑕᒪᒃᑯᓇᓂᓗ ᒎᑎᓐᖑᐊᓂᒃ ᑐᒃᓯᐊᖅᕕᖃᖅᑎᑕᐅᔪᒫᖅᐳᓯ ᓴᓇᔭᐅᓯᒪᔪᓂᒃ ᕿᔪᖕᓂᒃ ᐅᔭᕋᖕᓂᒡᓗ, ᐃᓕᑦᓯ ᓯᕗᓕᕕᓂᑦᓯᓗ ᑐᒃᓯᐊᖅᕕᒋᓚᐅᖅᓯᒪᓐᖏᑕᑦᓯᓐᓄᑦ. 
65ᑕᒪᒃᑯᓇᓂᓗ ᐃᓅᖃᑎᒌᒡᔪᐊᓃᑎᓪᓗᓯ ᓮᓕᑦᓯᐊᕐᖕᓇᖅᑐᒥᒃ ᓇᓂᓯᔪᒫᓐᖏᓚᓯ, ᓇᖕᒥᓂᕆᔭᕐᖕᓂᒡᓗ ᑍᔭᒃᓴᖅᑕᖃᕈᒫᓐᖏᓚᖅ; ᐊᑕᓂᐅᑉ ᓵᓚᒋᔭᐅᑎᑦᓱᒫᕐᖕᒪᓯ ᐃᓱᒪᔮᕐᖕᓂᕐᖕᒧᑦ, ᓂᕆᐅᒋᔭᒃᓴᖃᖏᓐᓂᕐᖕᒧᑦ, ᓴᐱᓕᕐᖕᓂᕐᖕᒧᓪᓗ. 
66ᐃᓅᓯᓯ ᑍᒪᓐᖓᑦ ᓇᓗᓇᖅᑐᒦᑦᓱᒫᖅᐳᑦ; ᐅᓪᓗᒃᑯᑦ ᐅᓐᓄᐊᒃᑯᓪᓗ ᖁᐊᖅᓵᖓᓇᖅᑐᒦᑦᓱᒫᖅᐳᓯ, ᐃᓅᓂᐊᕐᖕᒪᖔᑦᓯ ᓇᓗᓗᓯ. 
67ᐅᓪᓛᒃᑯᑦ ᐅᖃᖃᑦᑕᕈᒫᖅᐳᓯ ‘ᐅᓐᓄᓚᐅᕐᖕᒥᓕᑐᖅ!’ ᐅᓐᓄᒃᑯᓪᓗ ᐅᖃᖅᐸᖕᒥᓗᓯ ‘ᐅᓪᓛᓐᖑᓚᐅᕐᖕᒥᓕᑐᖅ’ ᐆᒻᒪᑎᓯ ᑲᑉᐱᐊᓱᒃᑐᐊᓘᔪᒫᕐᖕᒪᑕ, ᑕᑯᔭᓯ ᐱᑦᔪᑎᒋᓗᒋᑦ. 
68ᐊᑕᓂᐅᑉ ᐃᑦᔨᑉᑎᒧᑦ ᐅᑎᖅᑎᑦᓱᒫᖅᐹᓯ ᐅᒥᐊᖅᔪᐊᑎᒍᑦ, ᑕᕝᕗᖓ ᓄᓇᒧᑦ ᐅᑎᓚᐅᖅᓯᒫᑦᔮᖏᓐᓂᕋᖅᓗᓯ ᐅᖃᖅᓯᒪᒐᓗᐊᖅᑎᓪᓗᒍ. ᑕᕝᕙᓂᓗ ᐊᑭᕋᑦᓯᓐᓄᑦ ᐃᓕᑦᓯᓐᓂᒃ ᓂᐅᕐᕈᑎᒋᓇᓱᐊᕈᒫᖅᐳᓯ ᓯᐊᓛᖅᑕᕆᔭᐅᔪᒪᓗᓯ, ᓇᓪᓕᐊᓐᓄᓪᓘᓐᓃᓪᓕ ᓂᐅᕕᖅᑕᐅᔪᒪᓛᓐᖏᓚᓯ.”
