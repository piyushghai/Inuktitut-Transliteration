1ᓮᐅᓂ ᐱᓪᓗᒍ ᓂᐰᑦᑑᔪᒪᔪᓐᓃᖅᐳᖓ, ᔪᕉᓴᓚᒻᓗ ᐱᓪᓗᒍ ᓄᖅᑲᖓᓂᐊᓐᖏᓚᖓ, ᓴᐳᑦᔭᐅᓂᖓ ᐱᒋᐊᓚᐅᖅᑎᓐᓇᒍ ᖃᐅᒻᒪᒃᐸᓪᓕᐊᔪᑐᑦ ᐅᓪᓛᒥ, ᐱᐅᓕᔭᐅᓂᖓᓗ ᐃᑯᒪᓕᓚᐅᖅᑎᓐᓇᒍ ᓇᓂᕈᐊᑎᑐᑦ. 
2ᐃᓅᖃᑎᒌᒡᔪᐊᑦ ᓴᐳᑦᔭᐅᓂᑦᓯᓐᓂᒃ ᑕᑯᔪᒫᖅᐳᑦ, ᐊᖓᔪᖅᑳᖅᔪᐊᓪᓗ ᓂᖅᑐᕐᖕᓇᕐᖕᓂᑦᓯᓐᓂᒃ ᑕᑯᔪᒫᖅᓗᑎᒃ; ᐊᑦᓯᖅᑕᐅᔪᒫᖅᐳᓯᓗ ᐊᑎᕐᖕᒥᒃ ᓄᑖᒥᒃ ᐊᑕᓂᐅᑉ ᖃᓂᖓᑕ ᐅᖃᐅᓯᕆᔭᖓᓂᒃ. 
3ᓂᐊᖂᑎᐅᔪᒫᖅᐳᓯ ᓂᖅᑐᕐᖕᓇᐅᑎᒧᑦ ᐊᑕᓂᐅᑉ ᐊᒡᒐᖏᓐᓂ, ᐊᖓᔪᖅᑳᖅᔪᐊᖅᓯᐅᑕᐅᓗᓯ ᓇᓴᕆᔭᐅᔪᒫᖅᐳᓯ ᒎᑎᑦᓯ ᐊᒡᒐᖏᓐᓂ. 
4ᖁᔭᓈᖅᑕᐅᓯᒪᔪᓂᒃ ᑍᔭᐅᔪᓐᓁᕈᒫᖅᐳᓯ, ᓄᓇᓯᓗ ᓱᓇᖃᖏᑦᑐᒃᑯᕕᖕᒥᒃ ᐅᖃᐅᓯᐅᕙᒍᓐᓃᖅᓗᓂ; ᑍᔭᐅᖔᖃᑦᑕᓕᕈᒫᖅᐳᓯ ᖁᕕᐊᒋᔭᕋ ᑕᕝᕙᓃᑉᐳᖅ, ᓄᓇᓯᓗ ᑍᔭᐅᓗᓂ ᑲᑎᑎᑕᐅᓯᒪᓕᖅᑐᒥᒃ, ᐊᑕᓂᐅᑉ ᖁᕕᐊᒋᔪᒫᕐᖕᒪᓯ, ᓄᓇᓯᓗ ᑲᑎᑎᑕᐅᖃᑎᖃᖅᓯᒪᓕᖅᓗᓂ. 
5ᐃᓅᓱᒃᑑᑉ ᓄᓕᐊᓂᒃᐸᖕᓂᖓᑐᑦ ᐊᕐᖕᓇᒥᒃ ᐊᖑᒻᒧᑦ ᐊᒃᑐᖅᑕᐅᓚᐅᖅᓯᒪᖏᑦᑐᒥᒃ, ᑍᒫᒃᑕᐅᖅ ᐃᕐᖕᓂᓯ ᑲᑎᑎᑕᐅᖃᑎᒋᔪᒫᕆᕙᓯ, ᐊᖑᑎᐅᑉ ᐊᕐᖕᓇᒧᑦ ᑲᑎᑎᑕᐅᔭᕌᖓᒥ ᖁᕕᐊᓱᖕᓂᕆᕙᒃᑕᖓᑐᑦ, ᑍᒫᒃ ᒎᑎᑦᓯ ᖁᕕᐊᓲᑎᒋᔪᒫᕆᕚᓯ.
6ᐊᕙᓗᖅᔪᐊᕐᖕᓂ ᔪᕉᓴᓚᒻ ᖃᐅᔨᓴᖅᑎᑖᖅᑎᓚᐅᖅᐸᒋᑦ; ᐅᓪᓗᒃᑯᑦ ᐅᓐᓄᐊᒃᑯᓪᓘᓐᓃᑦ ᓂᐰᓚᐅᖅᓯᒪᓂᐊᖏᑦᑐᓂᒃ, ᐊᑕᓂᕐᖕᒥᒃ ᐅᖃᐅᓯᖃᖅᐸᒃᑐᓯ ᓄᖅᑲᖅᑍᓕᒋᑦᓯ, 
7ᓂᓪᓕᐊᕕᒋᔪᓐᓃᖅᑍᓕᓯᐅᒃ ᔪᕉᓴᓚᒥ ᐃᓂᑖᓪᓚᕆᓚᐅᖏᓐᓂᖓᓂ, ᓄᓇᖅᔪᐊᕐᖕᒥᐅᓄᓪᓗ ᔪᕉᓴᓚᒻ ᐅᐱᒋᔭᐅᓕᓚᐅᖏᓐᓂᖓᓂ.
8ᐊᑕᓂᖅ ᐅᖃᕕᒃᓯᒪᖕᒪᑦ ᓯᖁᒥᑦᔮᓐᖏᑕᒥᓂᒃ ᑕᓕᖅᐱᖕᒥᓄᑦ ᓇᓗᓁᒃᑯᑦᓯᖅᓗᒍ, ᑕᓕᕐᖕᒥᓗ ᐱᔪᓐᓇᕐᖕᓂᖓᒍ ᐅᖃᖅᓗᓂ: “ᓂᐊᖂᔭᒃᓴᑦ ᐱᕈᖅᑎᑕᕕᓂᓯ ᐊᑭᕋᑦᓯᓐᓄᑦ ᓂᕿᒃᓴᐅᑎᒃᑲᓐᓂᕐᖕᓂᐊᕈᓐᓃᖅᐸᒃᑲ, ᐸᐅᕐᖎᓪᓗ ᐃᑦᑎᖓ ᓄᑖᖅ ᓄᓇᖃᑎᒃᓴᔭᕆᓐᖏᑕᑦᓯᓐᓄᑦ ᐃᒥᒃᓴᐅᑎᓐᓂᐊᕈᓐᓃᖅᐸᕋ ᐊᒃᓱᕉᑎᒋᓪᓗᒍ ᓴᖅᑭᑎᓚᐅᖅᑕᓯ. 
9ᑲᑎᖅᓱᐃᓚᐅᖅᑐᓪᓕ ᓂᕿᒋᔪᒫᖅᐹᑦ, ᐊᑕᓂᖅᓗ ᓂᖅᑐᖅᓗᒍ, ᐸᐅᕐᖓᓂᒡᓗ ᑲᑎᖅᓱᐃᔪᑦ ᐃᒥᕈᒫᖅᐳᑦ ᐃᑦᔪᕐᖕᓁᑦᑐᕕᖁᑎᓐᓂ.”
10ᑲᔪᓯᒋᑦᓯ, ᑲᔪᓯᒋᑦᓯ ᐃᑎᖅᑕᖅᕕᒃᑯᑦ, ᐃᓄᐃᑦ ᐊᑐᕐᖕᓂᐊᖅᑕᖓᑦ ᐊᑐᐃᓐᓇᕈᓕᖅᓯᐅᒃ; ᓴᓇᒋᑦᓯ, ᓴᓇᒋᑦᓯ ᐊᖅᑯᑎᖅᔪᐊᖅ ᐋᖅᑭᒃᑎᖅᑕᐅᑦᓯᐊᖅᓕ ᐅᔭᕅᔭᖅᑕᐅᑦᓯᐊᖅᓗᓂ, ᓮᒻᒪᓯᖅᑕᐅᓗᓂᓗ ᐃᓄᒋᐊᒃᑐᓄᑦ ᑕᑯᒃᓴᐅᓂᐊᖅᑐᒥᒃ. 
11ᑕᑯᒋᑦ, ᐊᑕᓂᖅ ᐅᖃᐅᑦᔨᓯᒪᓕᖅᐳᖅ ᓄᓇᖅᔪᐊᑉ ᐃᓱᖏᓐᓄᑦ; ᐃᒫᒃ, “ᓮᐅᓂᐅᑉ ᐸᓂᖓ ᐅᖃᐅᑎᓯᐅᒃ, ᑕᑯᒋᑦ, ᐱᐅᓕᔭᐅᕕᒃᓴᓯ ᕾᓕᖅᐳᖅ, ᐊᑭᓕᐅᑎᒃᓴᓂ ᓇᒃᓴᖅᓗᒍ, ᐱᓇᓱᐊᕆᐊᖅᑐᖅᑕᓂᓗ ᐊᑐᐃᓐᓇᕆᕚ.” 
12ᑖᒃᑯᐊ ᑍᔭᐅᔪᒫᖅᐳᑦ ᐃᓄᖕᓂᒃ ᐃᑦᔪᕐᖕᓁᑦᑐᓂᒃ, ᐊᑕᓂᐅᑉ ᐃᒻᒥᓄᑦ ᐅᑎᖅᑎᓯᒪᔭᖏᓐᓂᒃ; ᐃᓕᑦᓯᓕ ᑍᔭᐅᔪᒫᖅᐳᓯ, ᓇᓂᔭᐅᓂᑯᓂᒃ, ᕿᒪᒃᑕᐅᓂᑰᖏᑦᑐᓂᒃ ᐃᒡᓗᒐᓴᒡᔪᐊᓂᒃ.
