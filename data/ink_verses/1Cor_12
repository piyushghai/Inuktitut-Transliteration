1ᐃᓚᒃᑳ, ᒫᓐᓇᓕ ᐊᓂᕐᖕᓂᐅᑉ ᐃᑦᔪᕐᖕᓁᑦᑑᑉ ᑐᓂᕐᕈᑎᖏᓐᓂᒃ ᐅᖃᐅᑦᔭᐅᓯᒪᖏᑦᑑᖁᓐᖏᓚᑦᓯ. 
2ᖃᐅᔨᒪᒐᑦᓯ ᒎᑎᒧᑦ ᐅᒃᐱᓕᓚᐅᖅᑎᓐᓇᓯ, ᒎᑎᓐᖑᐊᓄᑦ ᐆᒪᖏᑦᑐᓄᑦ ᐊᐅᓚᑕᐅᓚᐅᕋᑦᓯ, ᑕᒻᒪᖅᑎᑕᐅᓪᓗᓯᓗ. 
3ᑍᒤᒻᒪᑦ ᑐᑭᓯᓯᒪᑦᓯᐊᖁᕙᑦᓯ, ᒎᑎᐅᑉ ᐊᓂᕐᖕᓂᖓᓄᑦ ᐅᖃᓪᓚᒃᑎᑕᐅᔪᒥᒃ, ᐃᒤᓕᔪᖃᓚᐅᖅᓯᒪᓐᖏᓚᖅ “ᔩᓱᓯ ᓇᕐᕈᓇᖅᓯᓕ!” ᐃᒫᒡᓗ ᐅᖃᖅᑐᖃᕈᓐᓇᓐᖏᓚᖅ “ᔩᓱᓯ ᐊᑕᓂᐅᕗᖅ” ᐊᓂᕐᖕᓂᕐᖕᒧᑦ ᐃᑦᔪᕐᖕᓁᑦᑐᒧᑦ ᐅᖃᖅᑎᑕᐅᖏᒃᑯᓂ.
4ᐊᓂᕐᖕᓂᐅᓪᓕ ᑐᓂᕐᕈᑎᖏᑦ ᐊᑦᔨᒌᓐᖏᓚᑦ, ᐊᓂᕐᖕᓂᖅᓕ ᑐᓂᓯᔪᖅ ᑖᓐᓇᑦᓮᓐᓇᐅᕗᖅ; 
5ᐱᔨᑦᓯᕐᖕᓃᓪᓗ ᐊᑦᔨᒌᓐᖏᓚᑦ, ᐊᑕᓂᖅᓕ ᐱᔨᑦᓯᖅᑕᐅᔪᖅ ᑖᓐᓇᑦᓮᓐᓇᐅᕗᖅ. 
6ᐱᓇᓱᐊᖅᑕᐅᔪᓪᓗ ᐊᑦᔨᒌᓐᖏᓚᑦ, ᒎᑎᓕ ᑖᓐᓇᑦᓮᓐᓇᖅ ᐃᓱᒻᒥᖅᑐᐃᕗᖅ ᐃᓘᓐᓇᖏᓐᓂᒃ ᐊᑐᓂᑦ. 
7ᐃᓄᖕᓄᑦ ᐊᑐᓂᑦ ᐊᓂᕐᖕᓂᐅᑉ ᑐᓂᕐᕈᑎᖏᑕ ᐱᓇᓱᐊᖅᑎᑦᓯᓂᖏᑦ ᓴᖅᑭᖅᐳᑦ ᐊᓯᖏᑕ ᐱᕙᓪᓕᕈᑎᒃᓴᖏᓐᓄᑦ. 
8ᐃᓚᖓᓐᓄᑦ ᐊᓂᕐᖕᓂᖅ ᑐᓂᓯᕗᖅ ᓯᓚᑐᓂᒃᑯᑦ ᐅᖃᓪᓚᖕᓂᕐᖕᒥᒃ; ᐊᓯᐊᓄᓪᓗ ᐊᓂᕐᖕᓂᖅ ᑖᓐᓇᑦᓮᓐᓇᖅ ᑐᓂᓯᕗᖅ ᐅᖃᐅᓯᖃᕐᖕᓂᕐᖕᒥᒃ ᖃᐅᔨᑎᑕᐅᓂᒃᑯᑦ. 
9ᐃᓚᖓᓪᓗ ᐅᒃᐱᕐᖕᓂᕐᖕᒥᒃ ᑐᓂᓯᕕᐅᕗᖅ ᐊᓂᕐᖕᓂᕐᖕᒥᑦ ᑕᕝᕙᓐᖓᑦᓮᓐᓇᖅ; ᐃᓚᖓᓪᓗ ᑎᒥᒃᑯᑦ ᐋᖅᑭᒃᓯᓂᕐᖕᒥᒃ ᑐᓂᓯᕕᐅᕗᖅ ᐊᓂᕐᖕᓂᕐᖕᒥᑦ ᑖᑦᓱᒪᓐᖓᑦᓮᓐᓇᖅ. 
10ᐃᓚᖓᑦ ᑲᒪᓇᖅᑐᓕᔪᓐᓇᕐᖕᓂᕐᖕᒥᒃ ᑐᓂᓯᕕᐅᕗᖅ; ᐃᓚᖓᓪᓗ ᒎᑎᐅᑉ ᐅᖃᐅᓯᕆᔭᐅᑯᔭᖏᓐᓂᒃ ᑐᓂᓯᕕᐅᕗᖅ; ᐃᓚᖓᓪᓗ ᐊᓂᕐᖕᓃᑦ ᖃᓄᐃᑦᑑᓂᖏᓐᓂᒃ ᖃᐅᔨᑎᑕᐅᓂᕐᖕᒥᒃ ᑐᓂᓯᕕᐅᕗᖅ; ᐃᓚᖓᓪᓗ ᑐᓴᕐᖓᖅᑕᓄᑦ ᐊᑦᔨᒌᖏᑦᑐᓄᑦ ᐅᖃᕈᓐᓇᕐᖕᓂᕐᖕᒥᒃ ᑐᓂᓯᕕᐅᕗᖅ; ᐃᓚᖓᓪᓗ ᑐᓂᓯᕕᐅᕗᖅ ᑐᓴᕐᖓᖅᑕᓂᒃ ᑐᑭᓯᓇᖅᓯᑎᑦᓯᔪᓐᓇᕐᖕᓂᕐᖕᒥᒃ. 
11ᑕᒪᒃᑯᐊᓕᒫᓪᓕ ᐊᓂᕐᖕᓂᐅᑉ ᑖᑦᓱᒪᑦᓮᓐᓇᐅᑉ ᐱᓇᓱᐊᖅᐰᑦ, ᑖᑦᓱᒪᓗ ᐊᑐᓂᑦ ᑐᓂᓯᕕᒋᕔᑦ ᐃᓱᒪᒥᓂᒃ ᐊᑦᔨᒌᖏᑦᑐᓂᒃ ᑐᓂᕐᕈᑎᓂᒃ.
12ᓲᖅᓗ ᑎᒥ ᐊᑕᐅᓯᖅ ᐅᓄᖅᑐᓂᒃ ᐃᓚᖃᕐᖕᒪᑦ, ᑕᒪᒃᑯᐊᓗ ᑎᒥᐅᑉ ᐃᓚᓕᒫᖏᑦ ᑎᒥᐅᑉ ᐃᓚᒋᖕᒪᒋᑦ, ᐅᓄᕋᓗᐊᖅᑎᓪᓗᒋᑦ, ᑎᒥ ᐊᑕᐅᓯᐅᖕᒪᑦ, ᙭ᔅᑑᓯᐅᑦᑕᐅᖅ ᑎᒥᖓ ᑍᒤᒃᑭᕗᖅ. 
13ᐊᓂᕐᖕᓂᕐᖕᒧᑦ ᐊᑕᐅᓯᕐᖕᒧᑦ ᐹᑉᑎᑕᐅᓯᒪᒐᑦᑕ ᑎᒥᒥ ᐊᑕᐅᓯᐅᖁᓪᓗᑕ; ᔫᑎᑦ ᒍᕇᑭᓪᓗ, ᐱᔨᐅᔪᑦ ᐱᔨᐅᖏᑦᑐᓪᓗ, ᑕᒪᑦᑕᓗ ᐃᒥᖅᑎᑕᐅᕗᒍᑦ ᐊᓂᕐᖕᓂᕐᖕᒥᑦ ᐊᑕᐅᓯᕐᖕᒥᑦ.
14ᑎᒥ ᐊᑕᐅᓯᕐᖕᒥᒃ ᐃᓚᖃᖏᒻᒪᑦ, ᐅᓄᖅᑐᓂᒡᓕ ᐃᓚᖃᖅᐳᖅ. 
15ᐃᑎᒊᑦ ᐅᖃᕋᔭᖅᐸᑕ, “ᐊᒡᒐᐅᖏᓐᓇᒪ, ᑎᒥᐅᑉ ᐃᓚᒋᓐᖏᓛᖓ,” ᑍᒤᓕᒐᓗᐊᖅᐸᑕ ᑎᒥᐅᑉ ᐃᓚᒋᔪᓐᓃᕋᔭᓐᖏᓛ. 
16ᓯᐅᑎᑦᑕᐅᖅ ᐅᖃᕋᔭᖅᐸᑦ, “ᐃᔨᐅᖏᓐᓇᒪ, ᑎᒥᐅᑉ ᐃᓚᒋᓐᖏᓛᖓ,” ᑍᒤᓕᒐᓗᐊᖅᐸᑦ ᑎᒥᐅᑉ ᐃᓚᒋᔪᓐᓃᕋᔭᓐᖏᓛ. 
17ᑎᒥᓕᒫᖅ ᐃᔨᐅᒃᐸᑦ, ᓇᐅᑯᓪᓕ ᑐᓵᒐᔭᖅᐹ? ᑎᒥᓕᒫᖅᓗ ᓯᐅᑕᐅᒃᐸᑦ, ᓇᐅᑯᓪᓕ ᓁᒪᔪᓐᓇᕋᔭᖅᐹ? 
18ᑍᒤᒃᑲᓗᐊᖅᑎᓪᓗᒍᓕ, ᒎᑎᐅᑉ ᐊᑐᓂᑦ ᑎᒥᒦᑦᑐᑦ ᐃᓂᖃᖅᑎᓯᒪᕔᑦ, ᐃᓱᒪᒋᔭᒥᓄᑦ ᐃᓂᒃᓴᖏᓐᓄᑦ ᐋᖅᑭᒡᓗᒋᑦ. 
19ᑎᒥᐅᓪᓕ ᐃᓚᖏᑦ ᑕᒪᒃᑯᐊᑑᒃᐸᑕ, ᑎᒥᓕ ᓇᓃᒃᑲᔭᖅᐹ? 
20ᑍᒤᒻᒪᑦ, ᑎᒥᐅᑉ ᐃᓚᖏᑦ ᐅᓄᖅᑑᕗᑦ, ᑎᒥᓕ ᐊᑕᐅᓯᐅᕗᖅ.
21ᐃᔨ ᐊᒡᒐᓄᑦ ᐅᖃᕈᓐᓇᓐᖏᓚᖅ, “ᐅᕙᓐᓄᑦ ᐊᑑᑎᖃᓐᖏᓚᑎᑦ,” ᓂᐊᖁᖅᓗ ᐃᑎᒐᖕᓄᑦ ᐅᖃᕈᓐᓇᖏᓐᓂᕗᖅ, “ᐅᕙᓐᓄᑦ ᐊᑑᑎᖃᓐᖏᓚᑎᑦ.” 
22ᐃᒤᓕᖓᖔᖅᐳᖅᓕ, ᑕᒪᒃᑯᐊ ᑎᒥᐅᑉ ᐃᓚᖏᑦ ᓴᓐᖐᓐᓂᖅᓴᐅᔮᖅᑐᑦ ᑕᒪᒃᑯᐊ ᐊᑐᕆᐊᖃᕐᖕᓂᖅᓴᐅᕗᑦ; 
23ᑎᒥᐅᓪᓗ ᐃᓚᖏᑦ ᐅᐱᓐᓇᓗᐊᕋᓱᒋᓐᖏᑕᕗᑦ ᑕᒪᒃᑯᐊ ᑲᒪᒋᑦᓯᐊᕐᖕᓂᖅᓴᕆᕙᕗᑦ, ᑎᒥᐅᓪᓗ ᐃᓚᖓ ᑲᓐᖑᒋᔭᕗᑦ ᑲᒪᒋᑦᓯᐊᕐᖕᓂᖅᐹᕆᕙᕗᑦ, 
24ᑎᒥᑦᑕ ᐃᓚᖏᑦ ᑲᓐᖑᓇᖏᑦᑐᑦ ᑍᒫᒃ ᑲᒪᒋᑦᓯᐊᖅᑎᒋᔭᕆᐊᖃᖏᒻᒪᑕ. ᒎᑎᐅᓪᓕ ᑎᒥᕗᑦ ᐋᖅᑭᒃᓯᒪᕔᑦ ᑲᒪᒋᔭᐅᑦᓯᐊᕆᐊᓖᑦ ᑲᒪᒋᔭᐅᑦᓯᐊᕐᖕᓂᖅᓴᐅᑎᓪᓗᒋᑦ. 
25ᑎᒥᐅᑉ ᐃᓚᖏᑦ ᐃᒻᒥᖕᓄᑦ ᐊᕕᓯᒪᐅᑎᖁᓇᒋᑦ, ᐃᑲᔪᖅᑎᒌᖁᓪᓗᒋᓪᓕ ᐊᑐᓂᑦ ᐃᒻᒥᖕᓄᑦ. 
26ᑎᒥᐅᑉ ᐃᓚᖓ ᐋᓐᓂᐊᓕᖅᐸᑦ, ᑕᕝᕙ ᑎᒥᓕᒫᖅ ᐋᓐᓂᐊᖃᑕᐅᓕᖅᐳᖅ; ᑎᒥᐅᓪᓗ ᐃᓚᖓ ᓂᖅᑐᕐᖕᓇᖅᑎᑕᐅᒃᐸᑦ, ᑕᕝᕙ ᑎᒥᐅᑉ ᐃᓚᓕᒫᖏᑦ ᖁᕕᐊᓱᒃᑎᑕᐅᓕᖅᐳᑦ.
27᙭ᔅᑑᓯᐅᑉ ᑎᒥᒋᕚᓯ, ᐊᑐᓂᓪᓗ ᐃᓚᒋᔭᐅᓪᓗᓯ ᑎᒥᒧᑦ. 
28ᒎᑎᓗ ᐋᖅᑭᒃᓯᓯᒪᕗᖅ ᐃᓚᒌᒃᑐᓂ ᓯᕗᓪᓕᕐᖕᒥᒃ ᐋᐴᓯᑕᓕᖕᓂᒃ, ᐂᑉᐸᖓᓂᒃ ᐱᔪᖃᓛᖅᑐᒥᒃ ᒎᑎᐅᑉ ᐅᖃᖅᑎᖏᓐᓂᒃ, ᐱᖓᔪᐊᓐᓂᒃ ᐃᓕᓮᔨᓂᒃ, ᑲᒪᓇᖅᑐᓕᓂᕐᖕᒥᒃ ᐱᓇᓱᐊᕈᓐᓇᖅᑐᓂᒃ, ᐋᓐᓂᐊᖅᑐᓂᒡᓗ ᐋᖅᑭᒃᓯᓂᕐᖕᒥᒃ ᑐᓂᕐᕈᓯᐊᓕᖕᓂᒃ, ᐊᓯᒥᖕᓂᒡᓗ ᐃᑲᔪᕈᓐᓇᖅᑐᓂᒃ, ᐃᓚᒌᒃᑐᓂᒡᓗ ᐊᐅᓚᑦᓯᔨᐅᔪᓐᓇᖅᑐᓂᒃ, ᐅᖃᐅᓯᕐᖕᓄᓪᓗ ᑐᓴᕐᖓᖅᑕᓄᑦ ᐊᑦᔨᒌᖏᑦᑐᓄᑦ ᐅᖃᓪᓚᒍᓐᓇᖅᑐᓂᒃ. 
29ᑕᒪᕐᖕᒥᒃ ᐋᐴᓯᑕᓕᐅᕚᑦ? ᑕᒪᕐᖕᒥᒃ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᒋᕔᑦ? ᑕᒪᕐᖕᒥᒃ ᐃᓕᓮᔨᐅᕚᑦ? ᑕᒪᕐᖕᒥᒃ ᑲᒪᓇᖅᑐᓕᔪᓐᓇᖅᐹᑦ? 
30ᑕᒪᕐᖕᒥᒃ ᐋᖅᑭᒃᓯᓂᕐᖕᒥᒃ ᑐᓂᕐᕈᓯᐊᖅᓯᒪᕚᑦ, ᐅᕝᕙᓗ ᑕᒪᕐᖕᒥᒃ ᐅᖃᐅᓯᕐᖕᓂᒃ ᑐᓴᕐᖓᖅᑕᓂᒃ ᐅᖃᓪᓚᒍᓐᓇᖅᐹᑦ? ᑕᒪᕐᖕᒥᒃ ᐅᖃᐅᓯᕐᖕᓂᒃ ᑐᓴᕐᖓᖅᑕᓂᒃ ᑐᑭᓯᓇᖅᓯᑎᑦᓯᔪᓐᓇᖅᐹᑦ? 
31ᑐᓂᕐᕈᑏᓪᓕ ᐊᑐᕐᖕᓂᖅᐹᖏᓐᓂᒃ ᐱᓇᓱᐊᓕᕆᑦᓯ.
