1ᖃᐅᓕᖅᑎᓪᓗᒍᓕ ᐅᓪᓛᒻᒪᕆᒃᑯᑦ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᑦ, ᔫᑎᓄᓪᓗ ᐊᖓᔪᖅᑲᐅᔪᓕᒫᑦ ᐊᖏᖃᑎᒌᒃᐳᑦ ᔩᓱᓯ ᑐᖁᑕᐅᖁᓪᓗᒍ; 
2ᐊᑦᓱᖏᖅᓗᒍᓗ ᐰᓛᑑᓯᒧᐊᕈᑎᕚᑦ, ᕉᒪᒥᐅᑦ ᓄᓇᓕᖕᓂ ᐊᐅᓚᑦᓯᔨᖁᑎᖓᓄᑦ.
3ᔫᑕᓯᓕ ᐱᔭᐅᑎᑦᓯᓯᒪᔪᖅ, ᖃᐅᔨᓕᕋᒥ ᔩᓱᓯᐅᑉ ᑐᖁᑕᒃᓴᓐᖑᖅᑎᑕᐅᓂᖓᓂᒃ, ᕿᒃᓵᒻᒪᕆᒃᓗᓂ ᖃᕿᐊᓕᖅᐳᖅ, ᑮᓇᐅᔭᓪᓗ ᓯᐅᓪᕕᕇᑦ 30-ᑦ ᐅᑎᖅᑎᑉᐰᑦ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᓐᓄᑦ ᔫᑎᓄᓪᓗ ᐊᖓᔪᖅᑲᐅᔪᓄᑦ. 
4ᐅᖃᖅᓗᓂᓗ, “ᐊᔪᖅᑐᓕᓯᒪᕗᖓ ᐸᓯᔭᒃᓴᐅᖏᑦᑐᒥᒃ ᐊᖑᒻᒥᒃ ᐱᔭᐅᒃᑬᒐᒪ ᑐᖁᑕᐅᖁᓪᓗᒍ.”
5ᔫᑕᓯᐅᑉ ᑮᓇᐅᔧᑦ ᑐᒃᓯᐊᖅᕕᒃᔪᐊᕐᖕᒧᑦ ᐃᒋᓪᓗᒋᑦ; ᑕᕝᕙᓐᖓᑦ ᐊᓂᕗᖅ; ᐃᒻᒥᓂᒃ ᕿᒥᑦᓴᖅᑐᖅᓗᓂ.
6ᑐᓂᕐᕈᓯᖅᑎᑦᓯᔩᓪᓕ ᐊᖓᔪᖅᑳᖏᑕ ᑮᓇᐅᔧᑦ ᑎᒍᓪᓗᒋᑦ ᐅᖃᖅᐳᑦ, “ᐅᑯᐊ ᑮᓇᐅᔧᑦ ᐊᐅᖕᒥᒃ ᐊᑭᖃᕐᖕᒪᑕ, ᐱᖁᔭᑦᑎᓐᓂ ᑍᒤᑦᑐᑦ ᑮᓇᐅᔧᑦ ᑐᒃᓯᐊᖅᕕᒡᔪᐊᑉ ᑮᓇᐅᔭᒃᑯᕕᖓᓄᑦ ᐃᓕᔭᐅᖁᔭᐅᓐᖏᓚᑦ.” 
7ᐊᖏᖃᑎᒌᒃᑲᒥᒡᓕ, ᑖᒃᑯᐊ ᑮᓇᐅᔧᑦ ᐊᑐᖅᑕᐅᓕᖅᐳᑦ ᒪᕐᕋᓕᕆᔨᐅᑉ ᐱᕈᖅᓰᕕᖁᑎᖓᓂᒃ ᓂᐅᕕᐅᑎᒋᓪᓗᒋᑦ, ᐃᓗᕕᖅᓯᕕᒃᓴᐅᖁᓪᓗᒍ ᓄᓇᓕᑐᖃᐅᖏᑦᑐᓄᑦ. 
8ᑍᒤᒻᒪᑦ ᑖᓐᓇ ᐱᕈᖅᓰᕕᒃ ᓱᓕ ᑍᔭᐅᕙᒃᐳᖅ “ᐱᕈᖅᓰᕕᒃ ᐊᐅᒃᑕᓕᒃ” ᐅᓪᓗᒥᒧᑦ ᑎᑭᓪᓗᒍ.
9ᑕᕝᕙ ᐱᔪᖃᓛᖅᑐᒥᒃ ᒎᑎᐅᑉ ᐅᖃᖅᑎᖓᑕ ᔨᕆᒤᐊᐅᑉ ᐅᖃᐅᓯᕆᓚᐅᖅᑕᖏᑦ ᓇᓚᐅᑦᓯᕗᑦ ᐃᒤᓕᔪᑦ, “ᑮᓇᐅᔧᑦ ᓯᐅᓪᕕᕇᑦ 30-ᑦ ᑎᒍᕔᑦ, ᐄᓴᕅᓕᒥᐅᑦ ᐃᓄᖏᑕ ᐊᖏᖃᑎᒌᒍᑎᒋᓚᐅᖅᑕᖏᑦ ᑖᑦᓱᒧᖓ ᐊᑭᓕᐅᑕᐅᖁᓪᓗᒋᑦ, 
10ᑮᓇᐅᔧᓪᓗ ᐊᑐᖅᑕᐅᕗᑦ ᒪᕐᕋᓕᕆᔨᐅᑉ ᐱᕈᖅᓰᕕᖁᑎᖓᓂᒃ ᓂᐅᕕᕈᑎᒋᔭᐅᓪᓗᑎᒃ, ᓲᖅᓗ ᐊᑕᓂᐅᑉ ᑍᒫᒃ ᐱᖁᓚᐅᕐᖕᒪᖓ.”
11ᔩᓱᓯᓗ ᓇᖏᖅᐳᖅ ᕉᒪᒥᐅᑦ ᓄᓇᓕᖕᓂ ᐊᐅᓚᑦᓯᔨᖓᑕ ᓵᖓᓂ, ᑖᑦᓱᒪᓗ ᐊᐱᕆᕚ, “ᔫᑎᓄᑦ ᐊᖓᔪᖅᑳᖅᔪᐊᖑᕖᑦ?”
12ᑐᓂᕐᕈᓯᖅᑎᑦᓯᔩᓪᓕ ᐊᖓᔪᖅᑳᖏᓐᓄᑦ ᔫᑎᓄᓪᓗ ᐊᖓᔪᖅᑲᐅᔪᓄᑦ ᐸᓯᒃᓯᕋᓱᒃᑐᓄᑦ ᐊᑕᐅᓯᐊᖅᓗᓂᓘᓐᓃᑦ ᑭᐅᓚᐅᓐᖏᓚᖅ.
13ᑕᕝᕙ ᐰᓛᑑᓯᐅᑉ ᐅᖃᐅᑎᕚ, “ᐅᑯᐊ ᑐᓵᓐᖏᑕᑏᑦ? ᐃᓕᖕᓄᑦ ᐸᓯᒃᓯᕈᑎᒋᔭᖏᑦ ᐊᑦᔨᒌᖏᑦᑐᑦ?”
14ᔩᓱᓯᓕ ᑭᐅᓐᖏᓚᖅ, ᐸᓯᒃᓯᕈᑕᐅᔪᓄᓪᓗ ᐊᑕᐅᓯᕐᖕᒧᓪᓘᓐᓃᑦ ᑭᐅᓚᐅᖏᓐᓂᕗᖅ; ᑕᒪᑐᒧᖓ ᐊᐅᓚᑦᓯᔨᐅᔪᖅ ᐊᖏᔪᒥᒃ ᑲᒪᕗᖅ.
15ᖄᖏᖅᑕᐅᕕᖕᒥᒡᓕ ᓇᓪᓕᐅᓐᓂᖅᓯᐅᖅᕕᐅᓕᕌᖓᑦ ᕉᒪᒥᐅᑦ ᐊᐅᓚᑦᓯᔨᖏᑦ ᐱᐅᓯᖃᖅᐸᒃᐳᑦ ᑎᒍᔭᐅᓯᒪᔪᑦ ᐃᓚᖓᓐᓂᒃ ᐊᑕᐅᓯᕐᖕᒥᒃ ᐊᓂᑎᑦᓯᖃᑦᑕᖅᓗᑎᒃ ᐃᓄᐃᑦ ᐊᓂᑎᑕᐅᖁᔭᖓᓂᒃ. 
16ᑍᑦᓱᒪᓂᐅᑎᓪᓗᒍᓕ ᖃᐅᔨᒪᔭᐅᓪᓚᕆᒃᑐᒥᒃ ᑎᒍᔭᐅᓯᒪᔪᖃᓚᐅᖅᐳᖅ ᔩᓱᓯ ᐸᕋᐹᓯᒥᒃ ᐊᑎᓕᖕᒥᒃ.+ 
17ᐃᓄᒐᓴᒡᔪᐊᓪᓕ ᑲᑎᖕᒪᑕ, ᐰᓛᑑᓯᐅᑉ ᐊᐱᕆᕔᑦ, “ᓇᓪᓕᐊᓐᓂᒃ ᐊᓂᑎᑦᓯᖁᕕᓯᓐᖔ? ᐸᕋᐹᓯᒥᒃ? ᐅᕝᕙᓗ ᔩᓱᓯᒥᒃ ᑍᔭᐅᔪᒥᒃ ᙭ᔅᑑᓯᒥᒃ?” 
18ᖃᐅᔨᒪᒐᒥ ᔫᑎᑦ ᐊᖓᔪᖅᑳᖏᑕ ᔩᓱᓯ ᑕᕝᕗᓐᖓᐅᑎᓯᒪᖕᒪᑦᔪᒃ ᐃᓄᖕᓄᑦ ᓵᓐᖓᔭᐅᓂᖅᓴᐅᓂᖓᓂᒃ ᐊᑲᐅᒃᓴᕋᑎᒃ.+
19ᐰᓛᑑᓯᓕ ᐃᖅᑲᖅᑐᐃᕕᖕᒥ ᐃᒃᓯᕙᓕᖅᑎᓪᓗᒍ, ᓄᓕᐊᖓᑕ ᐅᖃᐅᑦᔭᐅᔭᖅᑐᖅᑎᑉᐹ: “ᐅᓇ ᐊᖑᑦ ᐸᓯᔭᒃᓴᐅᖏᑦᑐᖅ ᑲᒪᒋᔭᕆᐊᖃᓐᖏᑍᑦ, ᐅᓐᓄᐊᖅ ᓯᓐᓇᒃᑑᒪᓪᓗᖓ ᐊᖏᔪᒥᒃ ᐅᖁᒤᒃᓴᕈᑎᖃᖅᑲᐅᒐᒪ ᑖᓐᓇ ᐱᓪᓗᒍ.”
20ᑐᓂᕐᕈᓯᖅᑎᑦᓯᔩᓪᓕ ᐊᖓᔪᖅᑳᖏᑦ ᔫᑎᓄᓪᓗ ᐊᖓᔪᖅᑲᐅᔪᑦ ᐃᓄᖕᓂᒃ ᐃᓱᒪᓕᐅᕆᕗᑦ ᐸᕋᐹᓯᒥᒃ ᕿᓄᖔᖁᓪᓗᒋᑦ, ᔩᓱᓯᓕ ᑐᖁᑕᐅᖁᓪᓗᒍ. 
21ᑕᕝᕙ ᐰᓛᑑᓯ ᐊᐱᕆᒃᑲᓐᓂᖅᐳᖅ ᐃᓄᒋᐊᖅᑐᖅᔪᐊᓂᒃ, “ᐅᑯᐊᒃ ᒪᕐᕉᒃ ᓇᓪᓕᐊᓐᓂᒃ ᐊᓂᑎᑦᓯᖁᕕᓯᓐᖔ?”
22ᐰᓛᑑᓯᐅᑉ ᐅᖃᐅᑎᕔᑦ, “ᐅᓇᓕ ᖃᓄᖅ ᐱᓂᐊᖅᕕᒋᓂᐊᖅᑕᕌ? ᔩᓱᓯ ᙭ᔅᑑᓯᒥᒃ ᑍᔭᐅᔪᖅ?”
23ᐰᓛᑑᓯᓗ ᐅᖃᖅᐳᖅ, “ᓱᓇᒥᒃ ᑐᖁᑕᐅᑦᔪᑎᒃᓴᒥᒃ ᐱᓯᒪᖕᒫᑦ?”
24ᐰᓛᑑᓯᓕ ᑐᑭᓯᓕᕋᒥ ᐱᕙᓪᓕᐊᑎᑦᓯᖏᓐᓂᕐᖕᒥᓂᒃ, ᐃᓄᒐᓴᒡᔪᐊᑦ ᐱᕋᔭᑐᐃᓐᓇᕆᐊᖃᖅᑑᔮᓕᕐᖕᒪᑕ, ᐃᒥᕐᖕᒥᒃ ᑯᕕᓯᓪᓗᓂ ᐊᒡᒐᓂ ᐅᐊᓴᖅᐰᑦ ᐃᓄᒐᓴᒡᔪᐊᑦ ᓵᖏᓐᓂ, ᐅᖃᖅᓗᓂᓗ, “ᑖᑦᓱᒪ ᑐᖁᑕᐅᓂᖓᓄᑦ ᐸᓯᔭᒃᓴᐅᓐᖏᓚᖓ; ᐃᓕᑦᓯ ᑐᖁᑕᐅᑎᑉᐸᓯ.”
25ᐃᓄᒐᓴᒡᔪᐊᓪᓗ ᑭᐅᕗᑦ, “ᑖᑦᓱᒪ ᑐᖁᑕᒃᓴᓐᖑᖅᑎᑕᐅᓂᖓ ᐅᕙᑦᑎᓐᓄᑦ ᕿᑐᕐᖓᑦᑎᓐᓄᓪᓗ ᐸᓯᔭᒃᓴᐅᑦᔪᑕᐅᓕᖅᓕ!” 
26ᑕᕝᕙ ᐰᓛᑑᓯᐅᑉ ᐸᕋᐹᓯ ᐊᓂᑎᑉᐹ ᑖᒃᑯᓄᖓ; ᔩᓱᓯᓕ ᑏᒐᖅᑐᖅᑕᐅᑎᑦᓴᕇᕋᒥᐅᒃ, ᐂᑦᑑᑎᒋᕚ ᑭᑭᐊᒃᑐᖅᑕᐅᖁᓪᓗᒍ.
27ᑕᕝᕙ ᐰᓛᑑᓯᐅᑉ ᐅᓇᑕᖅᑐᒃᓴᖁᑎᖏᑕ ᔩᓱᓯ ᐊᖓᔪᖅᑳᑉ ᐃᖅᑲᖅᑐᐃᕕᖓᓄᐊᕈᑎᕚᑦ, ᐅᓇᑕᖅᑐᒃᓮᓪᓗ ᐅᓄᖅᑐᖅ ᑕᕝᕗᓐᖓᖅᑎᑕᐅᒋᕗᑦ. 
28ᔩᓱᓯᓗ ᐊᓐᓄᕅᔭᖅᐹᑦ ᐅᓕᒡᔪᐊᒥᒡᓗ ᐊᐅᐸᓪᓚᕆᒃᑐᒥᒃ ᐊᑎᑎᓪᓗᒍ. 
29ᐅᖅᐱᐅᔭᓂᒡᓗ ᑲᑭᓪᓚᕐᖕᓇᖅᑐᓂᒃ ᓂᐊᖂᑎᓕᐅᖅᓗᑎᒃ ᓂᐊᖁᐊᓄᑦ ᐃᓕᕚᑦ, ᓱᓪᓗᓕᖕᒥᒡᓗ ᐊᔭᐅᑉᐱᐊᖅᑖᖅᑎᓪᓗᒍ; ᓵᖓᓄᑦ ᓰᖅᑯᖅᓗᑎᒃ ᒥᑕᐅᑎᒋᓪᓗᒍ ᐅᖃᖅᐳᑦ, “ᓂᖅᑐᖅᑕᐅᓕ ᔫᑎᑦ ᐊᖓᔪᖅᑳᖅᔪᐊᖓ!” 
30ᑎᕝᕗᓗᒃᐹᓪᓗ, ᐊᔭᐅᐱᐊᒧᓪᓗ ᓱᓪᓗᓕᖕᒧᑦ ᓂᐊᖁᐊᒍᑦ ᐊᓇᐅᓕᖅᐹᑦ. 
31ᒥᑕᐅᑎᒋᔭᕇᕋᒥᑦᔪᒡᓗ, ᐅᓕᒡᔪᐊᖓ ᐲᖅᐹᑦ ᐊᓐᓄᕌᑐᖃᖏᓐᓂᒡᓗ ᐊᑎᑎᓪᓗᒍ, ᐊᐅᓚᕈᑎᓕᖅᐹᑦ ᑭᑭᐊᒃᑐᕆᐊᖅᑐᖅᓗᒍ.
32ᑕᕝᕙᓐᖓᓪᓗ ᐊᓂᓪᓗᑎᒃ, ᐊᖑᒻᒥᒃ ᑲᑎᓯᕗᑦ ᓮᕆᓂᒥᐅᑕᕐᖕᒥᒃ, ᓮᒨᓂᒥᒃ ᐊᑎᓕᖕᒥᒃ; ᑖᓐᓇᓗ ᐅᓇᑕᖅᑐᒃᓴᓂᑦ ᐊᒃᓱᕉᑦᔭᐅᓪᓗᓂ ᐊᒡᔭᖅᓯᑎᑕᐅᕗᖅ ᔩᓱᓯᐅᑉ ᓴᓐᓂᖓᔪᓕᒃᓴᖓᓂᒃ. 
33ᒎᓪᒑᑕᒧᐊᕋᒥᒡᓗ, ᐊᑎᖓ ᑐᑭᖃᖅᑐᖅ “ᓂᐊᖁᕕᓂᖅᑕᓕᖕᒥᒃ.” 
34ᑕᕝᕙᓂ ᔩᓱᓯ ᕔᓂᒥᒃ ᖃᓯᓕᓇᖅᑐᒥᒃ ᐃᓚᓕᖕᒥᒃ ᐃᒥᖅᑎᓐᓇᓱᐊᖅᐹᑦ; ᔩᓱᓯᐅᓪᓕ ᐆᒃᑐᕋᒥᐅᒃ, ᐃᒥᕈᒪᓐᖏᓛ.
35ᑕᕝᕙᓂᓗ ᑭᑭᐊᒃᑐᕇᕋᒥᑦᔪᒃ; ᐊᓐᓄᕌᖏᑦ ᐱᑖᕆᕔᑦ ᓇᓚᐅᑦᓵᕈᑎᓂᒃ ᐊᑐᖅᓗᑎᒃ. 
36ᑕᕝᕙᓂᓗ ᐃᒃᓯᕙᓕᖅᐳᑦ ᔩᓱᓯ ᖃᐅᔨᓴᖅᓗᒍ. 
37ᓂᐊᖁᖓᑕᓗ ᖁᓛᒍᑦ ᑎᑎᕋᖅᓯᒪᔪᓂᒃ ᐃᓕᓯᕕᐅᕗᖅ ᑭᑭᐊᒃᑐᖅᑕᐅᑦᔪᑎᖓᓂᒃ ᓇᓗᓁᖅᓯᔪᓂᒃ, ᐃᒤᓕᔪᓂᒃ, “ᑖᓐᓇ ᔩᓱᓯᐅᕗᖅ, ᔫᑎᑦ ᐊᖓᔪᖅᑳᖅᔪᐊᖓᑦ.” 
38ᐊᖑᑏᖕᓂᒃ ᒪᕐᕉᓂᒃ ᐱᕋᔭᒃᑏᖕᓂᒃ ᑭᑭᐊᒃᑐᖅᑕᐅᖃᑎᖃᖅᐳᖅ, ᐂᑉᐸᖓ ᑕᓕᖅᐱᐊᓂ, ᐂᑉᐸᖓᓕ ᓴᐅᒥᐊᓂ.
39ᑕᕝᕘᓇᓗ ᐊᖅᑯᓵᖅᑐᑦ ᐃᓕᕿᑕᒫᖅᓗᑎᒡᓗ ᐅᖃᕐᖕᓂᖅᓗᐊᖃᑦᑕᖅᐳᑦ ᔩᓱᓯᒧᑦ: ᐅᖃᖅᓗᑎᒃ; 
40“ᑐᒃᓯᐊᖅᕕᒡᔪᐊᕐᖕᒥᒃ ᓱᕋᒃᑎᕆᓂᐊᓚᐅᖅᑐᑎᑦ ᐅᓪᓗᓪᓗ ᐱᖓᔪᐊᓐᓂ ᒪᑭᑎᒃᑲᓐᓂᕐᖕᒥᓗᒍ, ᐃᓕᖕᓂᒃ ᐱᐅᓕᓕᕆᑦ! ᒎᑎᐅᑉ ᐃᕐᖕᓂᕆᒃᐸᑎᑦ, ᓴᓐᓂᖓᔪᓕᖕᒥᑦ ᐊᖅᑲᓕᕆᑦ!”
41ᑐᓂᕐᕈᓯᖅᑎᑦᓯᔩᑦᑕᐅᖅ ᐊᖓᔪᖅᑳᖏᑦ, ᐱᖁᔭᓂᒡᓗ ᐃᓕᓮᔩᑦ, ᔫᑎᓪᓗ ᐊᖓᔪᖅᑳᖏᑦ, ᒥᑕᐅᑎᖃᕆᕗᑦ ᐅᖃᖅᓗᑎᒃ: 
42“ᐊᓯᓂ ᐱᐅᓕᓚᐅᖅᐰᑦ; ᐃᒻᒥᓂᒡᓕ ᐱᐅᓕᔪᓐᓇᓐᖏᓚᖅ. ᐄᓴᕅᓕᒥᐅᓄᑦ ᐊᖓᔪᖅᑳᖅᔪᐊᖑᒍᓂ ᒫᓐᓇ ᓴᓐᓂᖓᔪᓕᖕᒥᑦ ᐊᖅᑲᓕᖅᓕ, ᑕᕝᕙ ᐅᒃᐱᕆᓕᕐᖕᓂᐊᖅᐸᕗᑦ. 
43ᒎᑎᒥᒃ ᑕᑎᖃᕐᖕᒪᑦ; ᒫᓐᓇ, ᑕᑯᓐᓇᓕᖅᑕ ᒎᑎᒧᑦ ᐱᐅᓕᔭᐅᑎᓪᓗᒍ, ᓴᐳᑎᔪᒪᒍᓂᐅᒃ; ᐅᖃᓚᐅᕐᖕᒪᑦ, ‘ᒎᑎᒧᑦ ᐃᕐᖕᓂᐅᕗᖓ.’”
44ᑖᒃᑯᐊᒃᑕᐅᖅ ᐱᕋᔭᒃᑏᒃ ᑭᑭᐊᒃᑐᖅᑕᐅᖃᑎᒋᓯᒪᔭᖏᒃᑕ ᑍᒫᑦᓮᓐᓇᖅ ᐅᖃᕐᖕᓂᖅᓘᑎᒋᒋᕚᒃ.
45ᐅᓪᓗᖅᓕ ᕿᑎᕋᓕᖅᑎᓪᓗᒍ ᓄᓇᖅᔪᐊᓕᒫᖅ ᑖᖅᓯᓚᐅᖅᐳᖅ, ᐃᑲᕐᕋᓂᒡᓗ ᐱᖓᓱᓂᒃ ᑖᓚᐅᖅᐳᖅ. 
463-ᒧᐊᖅᑎᓪᓗᒍᓕ, ᔩᓱᓯ ᕾᒐᓛᓕᖅᐳᖅ ᓂᐱᖅᑯᖅᑐᓪᓗᓂ, “ᐃᓔ, ᐃᓔ, ᓛᒪ ᓴᐸᖅᑖᓃ?” ᐃᒫᒃ ᑐᑭᓕᒃ, “ᒎᑎᒐ, ᒎᑎᒐ, ᓲᖅ ᕿᒪᒃᐱᖔ?”
47ᐃᓄᐃᓪᓗ ᑕᕝᕙᓃᑦᑐᑦ ᐃᓚᖏᑕ ᑐᓴᕋᒥᑦᔪᒃ ᐅᖃᖅᐳᑦ, “ᐅᓇ ᐃᓔᑦᔭᒥᒃ ᕾᖁᔨᓕᖅᑐᖅ!” 
48ᐃᓚᖓᑦ ᑕᕝᕔᓐᓇᖅ ᐅᓪᓚᒃᓗᓂ ᐳᕙᐅᔭᒥᒃ ᑎᒍᓯᕗᖅ ᕔᓂᒥᒃ ᐃᓚᓯᒪᔪᒧᑦ ᐃᑦᓴᒃᑎᖅᓗᓂᐅᒃ, ᐊᔭᐅᑉᐱᐊᒧᑦ ᑲᐳᒻᒥᑖᖅᓗᒍ, ᔩᓱᓯ ᐃᒥᖅᑎᑉᐹ.
49ᐃᓚᖏᓪᓕ ᐅᖃᖅᐳᑦ, “ᐅᑕᖅᑭᑬᓐᓇᖅᑕ, ᐃᓔᑦᔭᐅᑉ ᐱᐅᓕᔭᖅᑐᕐᖕᓂᐊᖕᒪᖔᒍ!”
50ᔩᓱᓯᓗ ᓂᐱᖅᑯᖅᑐᓪᓗᓂ ᕾᒐᓛᒃᑲᓐᓂᕋᒥ ᐊᓂᕐᖕᓂᖃᕈᓐᓃᖅᐳᖅ.
51ᑕᑯᒋᓪᓗ, ᑖᓗᑕᖅᔪᐊᖅ ᑐᒃᓯᐊᖅᕕᒡᔪᐊᕐᖕᒦᑦᑐᖅ ᖁᐱᕗᖅ ᒪᕐᕉᓕᓪᓗᓂ, ᖁᓛᓂᑦ ᐊᑖᓄᑦ ᑎᑭᓪᓗᓂ; ᓄᓇᖅᔪᐊᖅᓗ ᓴᔪᒃᐱᓗᒃᐳᖅ, ᐅᔭᕅᓪᓗ ᐊᕕᒃᑐᖅᓗᑎᒃ. 
52ᐃᓗᕖᓪᓗ ᒪᑐᐃᖅᐳᑦ, ᐅᓄᖅᑐᓪᓗ ᒎᑎᐅᑉ ᐃᓄᖁᑎᖏᑦ ᑐᖁᖓᔪᑦ ᒪᑭᑉᐳᑦ ᐃᓅᓕᖅᓗᑎᒃ. 
53ᐃᓗᕕᕐᖕᓂᓪᓗ ᐊᓂᓪᓗᑎᒃ; ᔩᓱᓯᐅᑉ ᑐᖁᖓᔪᓂᑦ ᒪᑭᓐᓂᖓᑕ ᑭᖑᓂᖓᒍᑦ, ᐃᒡᓗᒐᓴᖕᓄᐊᖅᐳᑦ ᐃᑦᔪᕐᖕᓁᑦᑐᒧᑦ; ᑕᕝᕙᓂᓗ ᐃᓄᖕᓂᑦ ᐅᓄᖅᑐᓂᑦ ᑕᑯᔭᐅᖃᑦᑕᓚᐅᖅᐳᑦ.
54ᐅᓇᑕᖅᑐᒃᓮᓪᓕ ᐊᖓᔪᖅᑳᖓᑦᑕ ᐅᓇᑕᖅᑐᒃᓮᓪᓗ ᑕᕝᕙᓃᖃᑦᑎᒋᔭᖏᑕ ᔩᓱᓯᒥᒃ ᖃᐅᔨᓴᖅᑐᑦ, ᓄᓇᐅᑉ ᓴᔪᒃᐱᓪᓚᖕᓂᖓ ᐊᓯᖏᓪᓗ ᑕᒪᒃᑯᐊ ᐱᓂᐊᕐᖕᓂᕆᔭᐅᔪᑦ ᑕᑯᒐᒥᒋᑦ, ᐊᖏᔪᒥᒃ ᑲᒪᓕᖅᓗᑎᒃ ᐅᖃᖅᐳᑦ, “ᐅᓇ ᐃᓛᒃ ᒎᑎᐅᑉ ᓱᓕᔪᒥᒃ ᐃᕐᖕᓂᕆᕚ!”
55ᑕᕝᕙᓂᑦᑕᐅᖅ ᐊᕐᖕᓇᖅᑕᖃᓚᐅᕆᕗᖅ ᐅᓄᖅᑐᓂᒃ, ᐅᖓᓯᒋᔭᖓᓂ ᑕᑯᓐᓈᖅᑐᓂᒃ, ᔩᓱᓯᒥᒃ ᒪᓕᒃᓯᒪᔪᑦ ᒐᓕᓕᐊᒥᓐᖔᖅᑎᓪᓗᒍ, ᐃᑲᔪᓚᐅᖅᑐᓂᒃ ᔩᓱᓯᒥᒃ; 
56ᑖᒃᑯᐊ ᐃᓚᖏᑦ ᐅᑯᐊᖑᕗᑦ; ᒥᐊᕆ ᒫᒃᑕᓖᓂ, ᒥᐊᕆᓗ ᔧᒥᓯᐅᑉ ᔫᓯᐱᐅᓪᓗ ᐊᓈᓇᖓ, ᔨᐱᑎᐅᓪᓗ ᓄᓕᐊᖓ.
57ᐅᓐᓄᖕᒪᓪᓕ, ᐊᖑᑦ ᐊᒃᓱᐃᑦᑐᖅ ᐊᕆᒪᑎᐊᒥᐅᑕᖅ ᑕᕝᕗᓐᖓᖅᐳᖅ; ᔫᓯᐱᒥᒃ ᐊᑎᖃᖅᑐᖅ, ᑖᓐᓇᑦᑕᐅᖅ ᔩᓱᓯᒥᒃ ᒪᓕᒃᑎᓄᑦ ᐃᓚᒋᔭᐅᕗᖅ. 
58ᑖᓐᓇ ᐰᓛᑑᓯᒧᐊᓚᐅᖅᐳᖅ ᔩᓱᓯᐅᑉ ᑎᒥᖓᓂᒃ ᐱᔪᓐᓇᖅᑎᑕᐅᔪᒪᓪᓗᓂ. ᐰᓛᑑᓯᓗ ᑎᓕᓯᕗᖅ ᔩᓱᓯᐅᑉ ᑎᒥᖓ ᔫᓯᐱᒧᑦ ᑐᓂᔭᐅᖁᓪᓗᒍ. 
59ᔫᓯᐱᐅᓪᓗ ᔩᓱᓯᐅᑉ ᑎᒥᖓ ᐱᒐᒥᐅᒃ, ᖃᓪᓗᓈᖅᑕᒧᑦ ᓄᑖᒧᑦ ᖃᑯᖅᑕᒧᑦ ᐃᒻᒧᓯᖅᐹ, 
60ᐃᓗᕕᒃᓴᒥᓄᓪᓗ ᓇᖕᒥᓂᕐᖕᒥᓄᑦ ᐃᓕᕚ, ᕾᖅᑐᒥ ᐃᓗᓕᐅᖅᓯᒪᔭᒥᓄᑦ; ᒪᑐᒃᓴᖓᓂᒡᓗ ᐅᔭᕋᒃᔪᐊᕐᖕᒥᒃ ᐊᒃᓴᑳᑦᓯᓪᓗᓂ ᒪᑐᓪᓗᒍ, ᕿᒪᒃᐹ. 
61ᒥᐊᕆ ᒫᒃᑕᓖᓂᓕ ᑖᑦᓱᒪᓗ ᐊᓯᐊ ᒥᐊᕆ ᑕᕝᕙᓂ ᐃᒃᓯᕙᕘᒃ, ᐃᓗᕕᕐᖕᒧᑦ ᓵᓐᖓᓪᓗᑎᒃ.
62ᖃᐅᑎᓪᓗᒍ, ᓴᐸᑎᐅᓕᖅᑎᓪᓗᒍ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᑦ ᐹᕋᓰᓪᓗ ᐰᓛᑑᓯᒥᒃ ᑲᑎᒪᖃᑎᖃᓕᖅᐳᑦ, 
63ᐅᖃᖅᓗᑎᒡᓗ, “ᐊᖓᔪᖅᑳᖅ, ᐃᖅᑬᒐᑦᑕ ᑍᓐᓇ ᓴᒡᓗᑐᔪᐊᓗᒃ ᓱᓕ ᐃᓅᓪᓗᓂ ᐅᖃᓚᐅᕐᖕᒪᑦ, ‘ᐅᓪᓗᑦ ᐱᖓᔪᐊᓐᓂ ᒪᑭᑦᓱᒫᖅᐳᖓ ᐃᓅᓕᕐᖕᒥᓗᖓ.’ 
64ᑍᒤᒻᒪᑦ ᑎᓕᓯᓚᐅᕆᑦ ᑖᑦᓱᒪ ᐃᓗᕕᖓ ᖃᐅᔨᓴᖅᑕᐅᒻᒪᕆᖁᓗᒍ ᐅᓪᓗᑦ ᐱᖓᓱᑦ ᓈᓚᐅᖏᓐᓂᖏᓐᓂ, ᑖᑦᓱᒪ ᐃᓕᓐᓂᐊᖅᑎᖏᑦ ᑎᒥᖓᓂᒃ ᑎᒡᓕᒋᐊᖅᑐᖁᓇᒋᑦ, ᐃᓄᖕᓄᓪᓗ ᐅᖃᖃᑦᑕᓕᖁᓇᒋᑦ, ᑐᖁᖓᔪᓂᑦ ᒪᑭᓯᒪᓂᕋᖅᓗᒍ, ᑕᒪᓐᓇᓗ ᐅᐃᕕᕆᒃᓯᓂᖅ ᓯᕗᓂᖓᓂᑦ ᐱᐅᖏᓐᓂᖅᓴᐅᓕᖁᓇᒍ.”
65ᐰᓛᑑᓯᐅᑉ ᐅᖃᐅᑎᕔᑦ, “ᖃᐅᔨᓴᖅᑎᖁᑎᖃᕋᑦᓯ ᐅᓇᑕᖅᑐᒃᓴᓂᒃ; ᑎᓕᓯᓕᕆᑦᓯ, ᐃᓗᕕᖅᓗ ᑲᒪᒋᑦᓯᐊᖅᓗᒍ ᖃᐅᔨᓴᖅᑕᐅᑎᒻᒪᕆᓕᖅᓯᐅᒃ.”
66ᑕᕝᕙᓐᖓᓪᓗ ᐊᓂᒐᒥᒃ, ᐃᓗᕕᕐᖕᒧᐊᖅᓗᑎᒃ ᐃᓗᕕᖅ ᐊᑦᓱᖏᖅᓱᖅᐹᑦ ᓇᓗᓁᒃᑯᓯᖅᓗᒍᓗ ᓇᕿᑦᔪᑎᒥᒃ ᑖᓐᓇ ᐅᔭᕋᒃ, ᖃᐅᔨᓴᖅᑏᓪᓗ ᖃᐅᔨᓴᓕᖅᑎᓪᓗᒋᑦ ᕿᒪᒃᑕᐅᕗᑦ.
