1ᑲᑉᐱᐊᓐᓇᒦᒃ ᐱᐅᖏᑦᑐᓕᓂᕐᖕᓂᒃ ᐃᓕᖅᑯᓯᕐᖕᓂᒃ ᐊᑐᖁᔨᔪᑦ,
2ᐱᖃᖏᑦᑐᓂᒃ ᐱᑎᑦᓯᑦᑍᓕᕙᒃᑐᑦ ᐊᑦᔨᒌᒃᑎᑕᐅᓂᕐᖕᒥᒃ
3ᖃᓄᐃᓕᐅᕈᒫᖅᐱᓰ ᐅᓪᓗᒥ ᓱᒋᐊᖅᑕᐅᕕᖕᒥ?
4ᐊᒥᐊᒃᑯᑕᖃᕈᒫᓐᖏᓚᖅ ᐅᑯᔪᐃᓐᓇᐅᔪᒫᕐᖕᒪᑕ ᑎᒍᔭᐅᓯᒪᔪᑦ ᐊᑯᕐᖓᓐᓂ,
5ᑲᑉᐱᐊᓐᓇᒦᒃ ᐊᓯᕆᐊ, ᓂᓐᖓᐅᓯᕐᖕᒪ ᐊᓇᐅᓕᕈᑎᒋᔭᖓ,
6ᐃᓅᖃᑎᒌᒡᔪᐊᓄᑦ ᑎᓕᕙᕋ ᒎᑎᖃᖏᑦᑐᓄᑦ,
7ᐊᓯᕆᐊᓕ ᑍᒫᒃ ᐱᔪᒪᓚᐅᓐᖏᓚᖅ, ᑍᒫᒡᓗ ᐃᓱᒪᖃᓚᐅᕋᓂ;
8ᐃᒫᒃ ᐅᖃᓚᐅᖅᐳᖅ,
9ᑳᓪᓄ ᑳᕐᓯᒥᓯᑐᑦ ᑍᒤᓐᖏᓛᖅ?
10ᐊᒡᒐᓐᓄᑦ ᓇᓂᓯᓚᐅᖅᐳᖓ ᐊᖓᔪᖅᑳᖅᔪᐊᖃᖅᕕᐅᔪᑦ ᒎᑎᖏᓐᓂᒃ,
11ᓴᒥᐊᕆᐊᒥᐅᑦ ᒎᑎᓐᖑᐊᖏᓐᓄᑦ ᐱᓇᓱᐊᖅᕕᖃᓚᐅᕐᖕᓂᑦᑐᑦ?
12ᑍᒤᒻᒪᑦ ᑕᕝᕙ ᐃᒤᑦᓱᒫᖅᐳᖅ, ᐊᑕᓂᐅᑉ ᐱᓇᓱᐊᕈᒪᔭᓕᒫᓂ
13ᐃᒫᒃ ᐅᖃᓚᐅᕐᖕᒪᑦ, “ᓇᖕᒥᓂᖅ ᐱᔪᓐᓇᕐᖕᓂᓐᓄᑦ ᐱᓇᓱᐊᓚᐅᖅᐳᖓ,
14ᐊᖑᑎᑐᑦ ᒪᓐᓂᖕᓂᒃ ᓇᓂᓯᔪᑎᑐᑦ ᕿᒪᒃᑕᐅᓂᑯᓂᒃ,
15ᐅᓕᒪᐅᑦ ᐱᔪᓐᓇᕐᖕᓂᖅᓴᐅᓂᕋᕈᓐᓇᖅᐹ ᐅᓕᒪᖅᑐᒥᑦ?
16ᑍᒤᒻᒪᑦ ᐊᑕᓂᖅ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ,
17ᐄᓴᕅᓕᒥᐅᑦ ᖃᐅᒪᓂᖓ ᐃᑯᒪᓐᖑᕈᒫᖅᐳᖅ,
18ᓇᐹᖅᑐᓕᒡᔪᐊᖁᑎᖓ ᑕᑯᒥᓇᖅᑐᖅ ᓄᓇᖁᑎᖓᓗ ᐱᕈᖅᕕᐅᑦᓯᐊᖅᐸᒃᑐᖅ ᓄᖑᑕᐅᔪᒫᖅᐳᖅ,
19ᑕᕝᕙ ᓇᐹᖅᑐᑦ ᐊᒥᐊᒃᑯᑦ ᓇᐹᖅᑐᒐᓴᒡᔪᐊᖁᑎᖓᓃᑦᑐᑦ
20ᐅᓪᓗᖅ ᓇᓪᓕᐅᑎᔪᒫᖅᐳᖅ ᐄᓴᕅᓕᒃᑯᓐᓂ ᐊᒥᐊᒃᑰᔪᑦ ᐊᓐᓇᒃᓯᒪᔪᓪᓗ
21ᐊᒥᐊᒃᑰᔪᑦ ᐅᑎᕈᒫᖅᐳᑦ, ᔧᑰᑉ ᑭᖑᕚᖏᓐᓂ ᐊᒥᐊᒃᑰᓯᒪᔪᑦ,
22ᐄᓴᕅᓕᒥᐅᓪᓕ ᐃᓄᖁᑎᑎᑦ ᐃᒪᐅᑉ ᓯᓈᓂ ᓯᐅᕋᖅᑎᑐᑦ ᐅᓄᖅᑎᒋᒐᓗᐊᖅᐸᑕ,
23ᐊᑕᓂᖅᓕ, ᕿᓚᖕᒥᐅᒐᓴᒡᔪᐃᑦ ᒎᑎᖓᑦ,
24ᑍᒤᒻᒪᑦ ᐊᑕᓂᖅ ᒎᑎ ᐅᖃᖅᐳᖅ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ:
25ᐊᑯᓂᐅᖏᑦᑐᖅ ᓂᓐᖓᐅᒪᓂᕋ ᐃᓱᓕᑦᓱᒫᕐᖕᒪᑦ,
26ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᓱᒋᐊᖅᓯᑦᔪᑎᓂ ᐊᑐᓕᕈᒫᖅᐹ ᑖᒃᑯᓄᖓ,
27ᐅᓪᓗᒥ ᑍᑦᓱᒪᓂ ᓇᓪᓕᐅᑎᔪᒫᖅᐳᖅ
28ᑎᑭᑉᐳᖅ ᓄᓇᒧᑦ ᐂ-ᐊᑕᒧᑦ,
29ᑰᒐᓛᓕᒃ ᓇᖅᓴᖅ ᐃᑳᖅᓗᒍ, ᒋᐸᒧᑦ ᑕᖕᒫᖅᐳᖅ.
30ᒐᓕᒻᒥᐅᑦ ᐸᓂᖏᑦ ᓂᐱᖅᑯᖅᑐᓗᓯ ᕾᒐᓛᓕᕆᑦᓯ!
31ᒪᑦᒥᓐᓇᒥᐅᑦ ᕿᒫᕗᑦ,
32ᐅᓪᓗᒥ ᑕᕝᕙᓂ ᓄᓇᒥ ᓅᐱᒥ ᓄᖅᑲᖅᐳᖅ,
33ᑕᑯᒋᑦ ᐊᑕᓂᖅ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑕ ᓇᐹᖅᑐᐃᑦ
34ᓇᐹᖅᑐᒐᓴᒡᔪᐊᓪᓗ ᐊᑯᓔᑦᑐᑦ ᓇᑲᑎᕈᒫᖅᐰᑦ ᐅᓕᒪᐅᒻᒧᑦ,
