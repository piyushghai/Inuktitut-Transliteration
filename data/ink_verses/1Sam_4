1ᓴᒧᐃᓕᓗ ᐅᖃᓕᖅᐳᖅ ᐄᓴᕅᓕᒥᐅᓕᒫᓄᑦ. ᐄᓴᕅᓕᒥᐅᑉ ᐅᓇᑕᕆᐊᓕᓚᐅᕐᖕᒪᑕ ᐱᓕᔅᑍᓂᒥᐅᓂᒃ; ᑕᖕᒫᖅᓯᒪᓚᐅᖅᐳᓪᓗ ᐃᐱᓂᓯᕆᒥ, ᐱᓕᔅᑏᓂᒥᐅᑦ ᑕᖕᒫᖅᓯᒪᑎᓪᓗᒋᑦ ᐊᐱᒃᒥ. 
2ᑕᕝᕙ ᐱᓕᔅᑍᓂᒥᐅᑦ ᑲᑎᑉᐳᑦ ᐅᓇᑕᕆᐊᖅᓗᑎᒃ ᐄᓴᕅᓕᒥᐅᓂᒃ, ᐅᓇᑕᕕᒃᔪᐊᓕᕋᒥᒡᓗ ᓵᓚᖃᖅᐳᑦ ᐄᓴᕅᓕᒥᐅᓂᒃ, ᑐᖁᑦᓯᓚᐅᖅᐳᓪᓗ ᐊᖑᑎᓂᒃ 4,000-ᓂᒃ ᐅᓇᑕᖅᕕᒋᔭᒥᖕᓂ. 
3ᐅᓇᑕᖅᑏᓪᓗ ᐅᑎᕐᖕᒪᑕ ᑕᖕᒫᖅᕕᒋᓯᒪᔭᒥᖕᓄᑦ, ᐄᓴᕅᓕᒥᐅᑦ ᐊᖓᔪᖅᑳᖏᑦ ᐅᖃᖅᐳᑦ, “ᓱᖕᒪᑦ ᐊᑕᓂᐅᑉ ᐅᓪᓗᒥ ᐱᓕᔅᑍᓂᒥᐅᑦ ᓵᓚᖃᖅᑎᑉᐰᑦ ᐅᕙᑦᑎᓐᓂᒃ? ᐊᑕᓂᐅᑉ ᐊᖏᖃᑎᒌᒍᑎᖓᑕ ᐃᒃᓯᖅᕕᖓ ᐂᓚᐅᖅᓚᕗᑦ ᓮᓗᐊᒥᑦ, ᐃᓚᒋᓂᐊᕐᖕᒪᑎᒍᑦ ᐱᐅᓕᓗᑕᓗ ᐊᑭᕋᑦᑕ ᐱᔪᓐᓇᕐᖕᓂᖏᓐᓂᑦ.” 
4ᑕᕝᕙ ᑎᓕᓯᕗᑦ ᐅᖃᕆᐊᖅᑐᖅᑐᓂᒃ ᓮᓗᐊᒧᑦ, ᐊᑕᓂᐅᓪᓗ ᐊᔪᒐᖃᖏᑦᑑᑉ ᐊᖏᖃᑎᒌᒍᑎᖓᑕ ᐃᒃᓯᖅᕕᖓ ᓇᒃᓴᖅᐹᑦ, ᐃᒃᓯᕙᐅᑕᖅᔪᐊᖃᖅᑑᑉ ᓯᕌᐲᑦ ᐃᓴᕈᓖᒃ ᖁᓛᓂ; ᐃᓔᓪᓗ ᐃᕐᖕᓂᖏᒃ ᕼᐅᐱᓂᓗ ᐱᓂᕼᐋᔅᓗ, ᐃᓚᐅᕗᒃ ᐊᖏᖃᑎᒌᖕᓂᐅᑉ ᐃᒃᓯᖅᕕᖓ ᑕᕝᕗᓐᖓᖅᑕᐅᑎᓪᓗᒍ.
5ᐊᑕᓂᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓ ᑎᑭᐅᑦᔭᐅᖕᒪᑦ ᑕᖕᒫᖅᓯᒪᕕᖓᓐᓄᑦ, ᐄᓴᕅᓕᒥᐅᓕᒫᑦ ᖁᕕᐊᓱᖕᓂᕐᖕᒧᑦ ᕾᒐᓛᕐᖕᒪᑕ, ᓄᓇ ᓴᔪᒃᐳᖅ. 
6ᐱᓕᔅᑍᓂᒥᐅᑦ ᑐᓴᕋᒥᒃ ᕾᒐᓛᖅᑐᓂᒃ ᐅᖃᖅᐳᑦ, “ᕾᒐᓛᖅᑐᓂᒃᑯᐊ ᐄᑉᕈᐃᑦ ᑕᖕᒫᖅᓯᒪᕕᖓᓐᓂᑦ! ᖃᓄᐃᓕᐅᓕᖅᑐᑦ?” ᑐᓴᕋᒥᒡᓗ ᐊᑕᓂᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓᑕ ᑎᑭᐅᑦᔭᐅᓂᖓᓂᒃ ᐄᑉᕈᐃᑦ ᑕᖕᒫᖅᓯᒪᕕᒋᔭᖓᓄᑦ, 
7ᐱᓕᔅᑍᓂᒥᐅᑦ ᑲᑉᐱᐊᓱᓕᖅᐳᑦ; ᐅᖃᖅᓗᑎᒡᓗ, “ᒎᑎ ᑕᖕᒫᖅᓯᒪᕕᖓᓐᓄᐊᖅᑕᐅᕗᖅ! ᓵᓚᐅᓂᐊᓕᖅᐳᒍᑦ! ᑍᒫᒃ ᑕᒪᑐᒪ ᓯᕗᓂᖓᒍᑦ ᐱᓂᐊᖅᕕᐅᓚᐅᖅᓯᒪᓐᖏᓚᒍᑦ! 
8ᓵᓚᐅᓂᐊᓕᖅᐳᒍᑦ! ᑭᓇᒨᓪᓕ ᐱᐅᓕᔭᐅᔪᓐᓇᖅᐱᑕ ᒎᑎᓂᑦ ᐱᔪᓐᓇᖅᑐᖅᔪᐊᓃᑦ? ᑍᒃᑯᐊᖑᖕᒪᑕ ᒎᑏᑦ ᐊᓯᕈᐃᓚᐅᖅᑐᑦ ᐃᑦᔨᑉᑎᒥᐅᓂᒃ ᖃᓄᐃᑦᑐᑐᐃᓐᓇᓄᑦ ᐃᓄᖃᖏᑦᑐᒥ! 
9ᓯᕘᕋᑦᑍᓕᒋᑦᓯ ᐱᓕᔅᑍᓂᒥᐅᑦ! ᐅᓇᑕᕆᑦᓯ ᐊᖑᑎᑎᑐᑦ, ᑍᒤᓐᖏᑐᐊᕈᑦᑕ ᓯᐊᓛᖑᓕᕐᖕᓂᐊᖅᐳᒍᑦ ᐄᑉᕈᐃᓄᑦ, ᓲᖅᓗ ᑍᒫᒃ ᓯᐊᓛᕆᓚᐅᕋᑦᑎᒍᑦ; ᑍᒤᒻᒪᑦ ᐅᓇᑕᕆᑦᓯ ᐊᖑᑎᑎᑐᑦ!”
10ᑕᕝᕙ ᐱᓕᔅᑍᓂᒥᐅᑦ ᐅᓇᑕᓚᐅᖅᐳᑦ ᐊᒃᓱᕈᖅᓗᑎᒃ, ᐄᓴᕅᓕᒥᐅᓪᓗ ᓵᓚᒋᓚᐅᖅᐰᑦ, ᑖᒃᑯᐊᓗ ᕿᒫᕗᑦ, ᐅᓪᓚᒡᓗᑎᒃ ᐊᖏᕐᕋᒥᖕᓄᑦ; ᑐᖁᕋᖅᑕᐅᓂᖅᔪᐊᖅᑕᖃᓚᐅᖅᐳᖅᓗ: ᐄᓴᕅᓕᒥᐅᑦ 30,000-ᑦ ᐅᓇᑕᖅᑏᑦ ᑕᕝᕙᓂ ᑐᖁᑕᐅᓚᐅᖅᐳᑦ. 
11ᒎᑎᐅᓪᓗ ᐊᖏᖃᑎᒌᖕᓂᖓᑕ ᐃᒃᓯᖅᕕᖓ ᑎᒍᔭᐅᓚᐅᖅᐳᖅ; ᐃᓔᓪᓗ ᐃᕐᖕᓂᖏᒃ, ᕼᐅᐱᓂᓗ ᐱᓂᕼᐋᔅᓗ ᑕᕝᕙᓂ ᑐᖁᑕᐅᓚᐅᖅᐴᒃ.
12ᐊᖑᑦ ᐱᑦᔭᒥᓂᐅᑉ ᑭᖑᕚᖏᓐᓂᑦ ᐱᔪᖅ ᐅᓪᓔᓐᓇᖅᓗᓂᖅ ᐅᓇᑕᖅᕕᐅᔪᒥᑦ ᓮᓗᐊᒧᑦ ᑎᑭᑉᐳᖅ, ᐊᓐᓄᕌᖏᑦ ᐊᓕᒃᑐᖅᓯᒪᓪᓗᑎᒃ ᓂᐊᖁᖓᓗ ᐳᔪᕋᒥᑎᖅᓯᒪᓪᓗᓂ. 
13ᑕᕝᕗᖓᓗ ᑎᑭᒻᒪᑦ, ᐃᓔ ᐃᒃᓯᕙᓚᐅᖅᐳᖅ ᐊᖅᑯᑎᐅᑉ ᓴᓂᐊᓂ ᖃᐅᔨᓴᖅᓗᓂ, ᐆᒻᒪᑎᒥᒍᑦ ᐃᓱᒪᔮᕈᑎᖃᖅᓗᓂ ᒎᑎᐅᑉ ᐊᖏᖃᑎᒌᖕᓂᖓᑕ ᐃᒃᓯᖅᕕᖓᓂᒃ. ᐊᖑᑦ ᑖᓐᓇ ᑕᕝᕗᖓ ᑎᑭᓐᓇᒥ ᑐᓴᖅᑎᑦᓯᓚᐅᖅᐳᖅ ᐃᒡᓗᒐᓴᖕᓃᑦᑐᓂᒃ, ᐃᒡᓗᒐᓴᖕᓃᑦᑐᓕᒫᓪᓗ ᕿᐊᓕᖅᐳᑦ. 
14ᐃᓔᓕ ᑐᓴᕋᒥ ᓂᐱᓂᒃ ᕿᐊᕙᓗᖕᓂᒃ ᐊᐱᕆᕗᖅ, “ᓱᖕᒪᑦ ᓂᐹᔪᐊᓘᕕᓯ?” ᑍᓐᓇ ᐊᖑᑦ ᑐᐊᕕᖅᓗᓂ ᐃᓔᒧᐊᖅᐳᖅ ᐅᖃᐅᑎᓪᓗᒍᓗ ᐱᓂᐊᕐᖕᓂᐅᓯᒪᔪᓂᒃ. 
15ᐃᓔᓕ ᐊᕐᕌᒍᖃᓕᓚᐅᖅᐳᖅ 98-ᓂᒃ ᑕᐅᑐᒍᓐᓃᓕᖅᓗᓂᓗ. 
16ᐊᖑᑎᐅᓪᓗ ᐃᓔ ᐅᖃᐅᑎᕚ, “ᕿᒪᒃᓯᓚᐅᖅᐳᖓ ᐅᓇᑕᖅᕕᐅᔪᒥᑦ; ᐅᓪᓔᓐᓇᖅᓗᖓᓗ ᑕᒪᐅᖓ.” ᐃᓔ ᐊᐱᕆᕗᖅ, “ᖃᓄᐃᑦᑐᖃᕐᖕᒪᑦ ᐃᕐᖕᓃᒃ?”
17ᐅᖃᕆᐊᖅᑐᖅᓯᒪᔪᖅ ᑭᐅᕗᖅ ᐅᖃᖅᓗᓂ, “ᐄᓴᕅᓕᒥᐅᑦ ᕿᒫᓚᐅᖅᐳᑦ ᐱᓕᔅᑍᓂᒥᐅᓂᑦ; ᐅᓄᖅᑐᖅᔪᐊᓪᓗ ᑐᖁᑕᐅᓪᓗᑎᒃ; ᐃᕐᖕᓃᒃᑭᒡᓗ ᕼᐅᐱᓂᓗ ᐱᓂᕼᐋᔅᓗ ᑐᖁᑕᐅᕘᒃ, ᒎᑎᐅᓪᓗ ᐊᖏᕈᑎᖓᑕ ᐃᒃᓯᖅᕕᖓ ᑎᒍᔭᐅᓪᓗᓂ.”
18ᐊᖑᓪᓗ ᐅᖃᓚᐅᕐᖕᒪᑦ ᐊᖏᕈᑎᐅᑉ ᐃᒃᓯᖅᕕᖓᓂᑦ, ᐃᓔ ᓂᕕᖅᐳᖅ ᐃᒃᓯᕙᕕᖕᒥᓂᑦ ᐃᑎᖅᑕᖅᕕᐅᑉ ᓴᓂᐊᓂ; ᐅᕐᕈᒐᒥ ᖁᖓᓯᐊ ᓇᐱᕗᖅ ᑐᖁᓪᓗᓂᓗ, ᐃᓄᑐᖃᐅᓕᓚᐅᕐᖕᒪᑦ, ᐅᖁᒤᑦᑑᓪᓗᓂᓗ. ᐄᓴᕅᓕᒥᐅᓄᑦ ᐃᖅᑲᖅᑐᐃᔨᐅᓚᐅᖅᐳᖅ ᐊᕐᕌᒍᓂᒃ 40-ᓂᒃ.
19ᐃᓔᓪᓕ ᐅᑯᐊᖓ, ᐱᓂᕼᐋᓯᐅᑉ ᓄᓕᐊᖓ, ᓯᖎᓚᐅᖅᐳᖅ ᐃᕐᖕᓂᕕᒃᓴᖓᓗ ᓇᓪᓕᐅᑎᓯᒪᓕᖅᓗᓂ. ᑐᓴᕋᒥᓗ ᒎᑎᐅᑉ ᐊᖏᕈᑎᖓᑕ ᐃᒃᓯᖅᕕᖓᑕ ᑎᒍᔭᐅᓂᖓᓂᒃ, ᓴᑭᖓᓗ ᐅᐃᖓᓗ ᑐᖁᓂᖏᓐᓂᒃ, ᐃᕐᖕᓂᓱᐊᓚᕿᓚᐅᖅᐳᖅ; ᐃᕐᖕᓂᒐᒥᓗ ᐋᓐᓂᐊᒻᒪᕆᓚᐅᖅᐳᖅ. 
20ᑐᖁᓕᖅᑎᓪᓗᒍᓗ ᐊᕐᖕᓁᑦ ᐃᑲᔪᓚᐅᖅᑐᑦ ᐅᖃᖅᐳᑦ ᑖᑦᓱᒧᖓ, “ᓯᕘᕋᑦᑍᓕᒋᑦ, ᐃᕐᖕᓂᖅᑖᖅᐳᑎᑦ!” ᑭᓯᐊᓂᓕ ᑭᐅᓚᐅᓐᖏᓚᖅ ᐃᒃᐱᒍᓱᒐᓂᓘᓐᓃᑦ. 
21ᑕᕝᕙ ᐃᕐᖕᓂᖅᑖᓂ ᐊᑦᓯᖅᐹ ᐃᑲᐸᑦᒥᒃ, ᐅᖃᖅᓗᓂᓗ, “ᐊᑕᓂᐅᑉ ᐱᓐᓇᕐᖕᓇᕐᖕᓂᖓᑕ ᐄᓴᕅᓕᒥᐅᑦ ᕿᒪᖕᒪᒋᑦ!” ᐱᑦᔪᑎᖃᖅᓗᓂ ᐊᖏᕈᑎᐅᑉ ᐃᒃᓯᖅᕕᖓᑕ ᑎᒍᔭᐅᓂᖓᓂᒃ ᓴᑭᖓᑕᓗ ᐅᐃᖓᑕᓗ ᑐᖁᓂᖏᓐᓂᒃ. 
22ᐅᖃᖅᐳᖅᓗ, “ᐊᑕᓂᐅᑉ ᐱᓐᓇᕐᖕᓇᕐᖕᓂᖓᑕ ᐄᓴᕅᓕᒥᐅᑦ ᕿᒪᒃᐰᑦ, ᒎᑎᐅᑉ ᐊᖏᕈᑎᖓᑕ ᐃᒃᓯᖅᕕᖓ ᑎᒍᔭᐅᖕᒪᑦ.”
