1ᓴᒧᐃᓕᐅᓪᓗ ᐄᓴᕅᓕᒥᐅᑦ ᐃᓄᖏᑦ ᐅᖃᐅᑎᓚᐅᖅᐰᑦ, “ᐱᔪᒪᔭᑦᓯᓐᓂᒃ ᐱᓇᓱᐊᓚᐅᖅᐳᖓ ᐊᖓᔪᖅᑳᖅᔪᐊᒥᒃ ᑐᓂᓯᕕᒋᓚᐅᖅᐸᑦᓯ ᐊᐅᓚᑦᓯᔨᐅᖁᓪᓗᒍ ᐃᓕᑦᓯᓐᓄᑦ. 
2ᒫᓐᓇᓕ ᑕᑯᒋᑦ, ᑕᕝᕙ ᐊᖓᔪᖅᑳᖅᔪᐊᓯ ᐱᓱᓕᖅᐳᖅ ᓵᑦᓯᓐᓂ; ᐅᕙᖓᓕ ᐃᑦᑑᓕᕋᒪ ᖀᖑᓕᖅᓗᖓᓗ, ᑕᑯᒋᑦ ᐃᕐᖕᓂᒃᑲ ᐃᓕᑦᓯᓐᓃᑉᐳᑦ; ᐃᓕᑦᓯᓐᓂᒃ ᑕᓯᐅᖅᓯᓚᐅᖅᐳᖓ ᐃᓅᓱᒃᑑᓂᓐᓂᑦ ᐅᓪᓗᒥᒧᑦ ᑎᑭᓪᓗᒍ. 
3ᒫᓐᓇ ᑕᒫᓃᑉᐳᖓ; ᑕᒻᒪᓚᐅᕈᒪ ᐸᓯᔭᐅᓕᖅᓚᖓ ᐊᑕᓂᐅᑉ ᓵᖓᓂ ᐅᖅᓱᖅᑎᓚᐅᖅᑕᖓᑕᓗ ᓵᖓᓂ. ᑎᒍᓯᓚᐅᐳᖔ ᐃᒻᒧᒃᓯᐅᒐᐅᑉ ᐸᖕᓂᖓᓂᒃ? ᓯᐅᑎᖅᑯᖅᑐᔪᒥᒡᓘᓐᓃᑦ ᐱᒋᔭᐅᔪᒥᒃ? ᑭᓇᑐᐃᓐᓇᒥᑦ ᐊᑭᓕᖅᑕᐅᓗᖓ ᓴᒡᓗᓂᒃᑯᑦ ᐱᓇᓱᐊᓚᐅᖅᐳᖔ? ᓇᓪᓕᐊᓐᓂᒃ ᐅᑯᒤᒃᓴᖅᑎᑦᓯᓚᐅᖅᐳᖔ? ᑕᒪᒃᑯᓂᖓ ᐱᓇᓱᐊᓚᐅᕈᒪ ᑎᒍᓯᓚᐅᕈᒪᓘᓐᓃᑦ ᐃᓕᑦᓯᓐᓄᑦ ᐅᑎᖅᑎᑦᓱᒪᕙᒃᑲ.”
4ᐃᓄᐃᑦ ᑭᐅᕗᑦ, “ᐱᓂᖅᓗᒃᕕᒋᓚᐅᓐᖏᓚᑦᑎᒍᑦ ᕿᒃᓵᒃᑎᓚᐅᓐᖏᓚᑦᑎᒍᓪᓗ; ᑎᒍᓯᓚᐅᓐᖏᓚᑎᓪᓗ ᑭᓇᑐᐃᓐᓇᕐᖕᒥᑦ.”
5ᓴᒧᐃᓕᐅᓪᓗ ᐅᖃᐅᑎᕔᑦ, “ᐊᑕᓂᖅᓗ ᐊᖓᔪᖅᑳᖅᔪᐊᖅᓗ ᐅᖅᓱᖅᑎᖅᓯᒪᔭᖓ ᖃᐅᔨᒪᓂᐊᖅᐴᒃ ᐅᓪᓗᒥ ᐸᑦᓯᑎᒃᓴᖅᓯᐊᖏᓐᓇᑦᓯ ᐅᕙᓐᓄᑦ.”
6ᓴᒧᐃᓕᐅᓪᓗ ᐃᓄᐃᑦ ᐅᖃᐅᑎᕔᑦ, “ᐊᑕᓂᖅ ᖃᐅᔨᒪᔨᑕᐅᓂᐊᖅᐳᖅ ᑖᓐᓇ ᒨᓯᓯᒥᒃ ᐂᕈᓂᒥᒡᓗ ᑎᓕᓯᓚᐅᖅᑐᖅ ᓯᕗᓕᑦᓯᓐᓂᒃ ᑕᓯᐅᖅᓯᓗᑎᒃ ᐊᐅᓪᓚᕈᑦᔨᖁᓪᓗᒋᒃ ᐃᑦᔨᑉᑎᒥᑦ. 
7ᒫᓐᓇ ᑍᒤᒻᒪᑦ ᓂᑯᕕᒋᑦᓯ, ᐊᑕᓂᖅ ᑐᒃᓯᐊᖅᕕᒋᓂᐊᕋᒃᑯ ᐱᐅᓕᒃᓯᓂᕆᓚᐅᖅᑕᖏᑦ ᐃᓕᑦᓯᓐᓂᒃ ᓯᕗᓕᑦᓯᓐᓂᒡᓗ ᐱᑦᔪᑎᒋᓗᒋᑦ. 
8ᔧᑯᒃᑯᑦ ᐃᓚᒌᑦ ᐃᑦᔨᑉᑎᒧᐊᕐᖕᒪᑕ ᐃᑦᔨᑉᑎᒥᐅᓂᑦ ᐊᒃᓱᕈᖅᑎᑕᐅᓚᐅᖅᐳᑦ, ᐊᑕᓂᕐᖕᒧᓪᓗ ᐃᓗᖏᖅᓱᖅᓗᑎ ᑐᒃᓯᐊᕐᖕᒪᑕ ᐃᑲᔪᖅᑕᐅᔪᒪᓪᓗᑎᒃ, ᐊᑕᓂᐅᑉ ᑎᓕᓯᕕᒋᓚᐅᖅᐰᑦ ᒨᓯᓯᒥᒃ ᐂᕈᓂᒥᒡᓗ, ᑖᒃᑯᐊᒃ ᓯᕗᓕᑦᓯᓐᓂᒃ ᐊᐅᓪᓚᖅᑎᑦᓯᓚᐅᖅᐴᒃ ᐃᑦᔨᑉᑎᒥᑦ, ᓄᓇᑖᖅᑎᓪᓗᒋᓪᓗ ᑕᒫᓂ ᓄᓇᒥ. 
9ᑭᓯᐊᓂᓕ ᐃᓄᐃᑦ ᐳᐃᒍᓚᐅᖅᐳᑦ ᐊᑕᓂᕐᖕᒥᖕᓂᒃ ᒎᑎᒥᒃ; ᑍᒤᒻᒪᑦ ᐱᓕᔅᑍᓂᒥᐅᑦ ᐱᔪᓐᓇᖅᑎᓚᐅᖅᐰᑦ ᐊᖓᔪᖅᑳᖅᔪᐊᖅᓗ ᒧᐊᐱᒥᐅᑕᖅ ᓯᓰᕋᒥᐅᑕᒧᓪᓗ, ᕼᐂᔭᒧᓪᓗ ᐅᓇᑕᖅᑏᑦ ᐊᖓᔪᖅᑳᖓᓐᓄᑦ ᐅᓇᑕᕆᐊᖅᑕᐅᑎᓚᐅᖅᐰᑦ; ᓯᕗᓕᓯᓗ ᓵᓚᐅᓚᐅᖅᐳᑦ ᑖᒃᑯᓄᖓ. 
10ᕿᐊᓪᓗᑎᒡᓗ ᑐᒃᓯᐊᓚᐅᖅᐳᑦ ᐊᑕᓂᕐᖕᒧᑦ ᐅᖃᖅᓗᑎᒃ, ‘ᐊᔪᖅᑐᓕᓚᐅᖅᐳᒍᑦ, ᐃᓕᖕᓂᑦ ᕿᒪᕉᑎᓚᐅᖅᐳᒍᑦ ᐊᑕᓃᖅ, ᒎᑎᓐᖑᐊᓄᓪᓗ ᑐᒃᓯᐊᓚᐅᖅᐳᒍᑦ ᐰᓕᒧᑦ ᐋᔅᑕᕉᑎᒧᓪᓗ; ᒫᓐᓇᓕ ᐱᐅᓕᓚᐅᖅᑎᒍᑦ ᐊᑭᕋᑦᑎᓐᓂᑦ, ᐃᓕᖕᓂᒡᓗ ᐱᔨᑦᓯᓕᕐᖕᓂᐊᖅᐳᒍᑦ!’ 
11ᐊᑕᓂᐅᓪᓗ ᑎᓕᓯᕕᒋᓚᐅᖅᐰᑦ ᔨᕈᐸᐅᓕᒥᒃ, ᐹᕋᒃᒥᒡᓗ, ᔨᑉᑕᒥᒡᓗ, ᓴᒧᐃᓕᒥᒡᓗ, ᑖᒃᑯᑎᒎᓇᖅ ᓴᐳᑎᓚᐅᖅᐹᓯ ᐊᑭᕋᓕᒫᑦᓯᓐᓂᑦ; ᐃᓅᓕᖅᓗᓯᓗ ᑲᑉᐱᐊᓇᖏᑦᑐᒥ. 
12ᑭᓯᐊᓂᓕ ᐊᖓᔪᖅᑳᖅᔪᐊᖅ ᓇᕼᐊᔅ ᐊᒧᓁᑎᒥᐅᑕᖅ ᑕᑯᒐᑦᓯᐅᒃ ᐅᓇᑕᕆᐊᖅᑐᖅ ᐃᓕᑦᓯᓐᓂᒃ, ᐅᕙᓐᓄᑦ ᐅᖃᓚᐅᖅᐳᓯ, ‘ᐋᒃᑲ ᐊᖓᔪᖅᑳᖅᔪᐊᖅᑖᕈᒪᕗᒍᑦ ᐊᐅᓚᑦᓯᔨᒃᓴᑦᑎᓐᓂᒃ,’ ᐊᑕᓂᕐᖕᒥᒃ ᒎᑎᑦᓯᓐᓂᒃ ᐊᖓᔪᖅᑳᖅᔪᐊᖃᕋᓗᐊᖅᑎᓪᓗᓯ.
13ᒫᓐᓇᓕ ᑕᑯᒋᑦ ᑕᕝᕙ ᐊᖓᔪᖅᑳᖅᔪᐊᖅ ᓂᕈᐊᓚᐅᖅᑕᓯ, ᑖᓐᓇ ᐱᔪᒪᓚᐅᖅᑕᓯ; ᑕᑯᒋᑦ ᐊᑕᓂᐅᑉ ᑐᓂᓚᐅᖅᐹ ᐃᓕᑦᓯᓐᓄᑦ ᐊᖓᔪᖅᑳᖅᔪᐊᖑᖁᓪᓗᒍ. 
14ᐊᑕᓂᖅ ᐃᓕᕋᒋᓂᐊᕈᑦᓯᐅᒃ ᐱᔨᑦᓯᖅᓗᒍᓗ ᓂᐱᐊᓗ ᓈᓚᖕᓂᐊᕈᑦᓯᐅᒃ, ᐊᑭᕋᖅᑐᓕᕐᖕᓂᐊᖏᒃᑯᑦᓯᓗ ᐊᑕᓂᐅᑉ ᐱᖁᔭᖏᓐᓂᒃ, ᐃᓕᑦᓯᓗ ᐊᖓᔪᖅᑳᖅᔪᐊᓯᓗ ᐃᓕᑦᓯᓐᓂᑦ ᐊᐅᓚᑦᓯᔪᖅ ᒪᓖᓐᓇᕐᖕᓂᐊᕈᑦᓯ ᐊᑕᓂᕐᖕᒥᒃ ᒎᑎᑦᓯᓐᓂᒃ, ᑕᕝᕙ ᖃᓄᐃᖏᑦᓯᐊᕈᓐᓇᕐᖕᓂᐊᖅᐳᓯ; 
15ᑭᓯᐊᓂᓕ ᐊᑕᓂᐅᑉ ᓂᐱᖓᓂᒃ ᓈᓚᖕᓂᐊᖏᒃᑯᑦᓯ, ᐊᑕᓂᐅᓪᓗ ᐱᖁᔭᖏᓐᓂᒃ ᐊᑭᕋᖅᑐᓕᕈᑦᓯ, ᑕᕝᕙ ᐊᑕᓂᐅᑉ ᐊᒡᒐᖏᑦ ᐃᓕᑦᓯᓐᓂᒃ ᐊᖓᔪᖅᑳᖅᔪᐊᑦᓯᓐᓂᒡᓗ ᐊᑭᕋᖅᑐᓕᕈᒫᖅᐳᖅ. 
16ᒫᓐᓇ ᑍᒤᒻᒪᑦ ᐃᓂᒋᔭᑦᓯᓐᓂ ᕿᑲᖅᓗᓯ ᑕᑯᔪᒫᖅᐳᓯ ᐊᑕᓂᐅᑉ ᐱᓂᐊᕐᖕᓂᖏᓐᓂᒃ ᐱᐅᔪᖅᔪᐊᓂᒃ, ᐱᓇᓱᐊᕈᒫᖅᑕᖏᓐᓂᒃ ᑕᑯᓐᓇᖅᑎᓪᓗᓯ. 
17ᐅᓪᓗᒥ ᓂᐊᖂᔭᒃᓴᓂᒃ ᑲᑎᖅᓱᐃᕕᐅᓐᖏᓛᖅ? ᐊᑕᓂᖅ ᑐᒃᓯᐊᖅᕕᒋᓂᐊᖅᐸᕋ, ᑲᓪᓕᖅᑎᑦᓯᖁᓪᓗᒍ ᓯᓚᓗᒃᑎᑦᓯᖁᓪᓗᒍᓗ; ᑕᒪᓐᓇ ᑲᔪᓯᒃᐸᑦ, ᑕᑯᓗᓯᓗ ᖃᐅᔨᔪᒫᖅᐳᓯ ᐊᖏᔪᒥᒃ ᐊᔪᖅᑐᓕᓯᒪᓂᑦᓯᓐᓂᒃ, ᐱᓇᓱᐊᖅᓯᒪᔭᑦᓯᓐᓂᒃ ᐊᑕᓂᐅᑉ ᓵᖓᓂ, ᐊᖓᔪᖅᑳᖅᔪᐊᖅᑖᕈᒪᓪᓗᓯ ᑐᒃᓯᐊᓚᐅᕋᑦᓯ.”
18ᑕᕝᕙ ᓴᒧᐃᓕ ᑐᒃᓯᐊᓕᖅᐳᖅ ᐊᑕᓂᕐᖕᒧᑦ, ᐊᑕᓂᖅᓗ ᑲᓪᓕᓕᖅᑎᑦᓯᕗᖅ ᓯᓚᓗᓕᖅᑎᓪᓗᒍᓗ ᐅᓪᓗᒥ ᑕᕝᕙᓂ; ᐃᓄᓕᒫᓪᓗ ᑲᑉᐱᐊᓱᓕᖅᐳᑦ ᐊᑕᓂᕐᖕᒥᒃ ᓴᒧᐃᓕᒥᒡᓗ. 
19ᐃᓄᓕᒫᓪᓗ ᓴᒧᐃᓕᒧᑦ ᐅᖃᖅᐳᑦ, “ᑐᒃᓯᐊᓚᐅᕆᑦ ᐊᑕᓂᕐᖕᒧᑦ ᒎᑎᖕᓄᑦ, ᐱᑦᔪᑎᒋᓗᑕ ᑐᖁᖁᓇᑕ; ᒫᓐᓇ ᖃᐅᔨᕗᒍᑦ ᐊᔪᖅᑐᓕᓂᑦᑕ ᐊᓯᐊᒍᑦ ᐊᔪᖅᑐᓕᒃᑲᓐᓂᓚᐅᕋᑦᑕ, ᐊᖓᔪᖅᑳᖅᔪᐊᖅᑖᕈᒪᓪᓗᑕ ᑐᒃᓯᐊᓚᐅᕐᖕᓂᑦᑎᓐᓄᑦ.”
20ᓴᒧᐃᓕᐅᓪᓗ ᐅᖃᐅᑎᕔᑦ, “ᑲᑉᐱᐊᓱᖏᓪᓗᓯ; ᐱᐅᖏᑦᑐᐊᓗᖕᒥᒃ ᑕᒪᑐᒥᖓ ᐱᓯᒪᒐᓗᐊᖅᑐᓯ, ᐊᑕᓂᕐᖕᒥᓪᓕ ᓴᖑᓗᓯ ᒪᓕᒍᓐᓃᖅᑍᓕᓯᐅᒃ, ᐊᑕᓂᖅᓕ ᐱᔨᑦᓯᖅᓯᐅᒃ ᐆᒻᒪᑎᓕᒫᑦᓯᓐᓄᑦ. 
21ᓴᖑᑦᑍᓕᒋᑦᓯ ᓱᓇᐅᖏᑦᑐᓄᓪᓗ ᐱᓇᓱᐊᓕᖅᑍᓕᓗᓯ ᐃᓕᑦᓯᓐᓂᒃ ᐃᑲᔪᕈᓐᓇᖏᒻᒪᑕ ᐱᐅᓕᒃᓯᔪᓐᓇᕋᑎᒡᓗ, ᑕᒪᓐᓇ ᑍᒤᓕᐅᕐᖕᓂᖅ ᐊᑑᑎᖃᖏᒻᒪᑦ. 
22ᐊᑕᓂᐅᑉ ᐃᓄᖁᑎᓂ ᐃᒋᓐᓂᐊᓐᖏᓔᑦ, ᐊᑎᓂ ᐃᑦᔪᕐᖕᓁᑦᑐᖅ ᐱᓪᓗᒍ, ᐊᑕᓂᐅᑉ ᖁᕕᐊᒋᓚᐅᕐᖕᒪᒍ ᐃᓕᑦᓯᓐᓂᒃ ᐃᓄᖁᑎᑖᕆᐊᒃᓴᖅ ᓇᖕᒥᓂᖅᑖᕆᓗᓂᓯ. 
23ᐅᕙᓐᓂᓪᓕ, ᐅᖓᓯᒡᓕ ᐊᔪᖅᑐᓕᔪᒃᓴᐅᓂᕋ ᐊᑕᓂᕐᖕᒧᑦ ᑐᒃᓯᐅᑦᔨᖃᑦᑕᕈᓐᓃᕋᔭᕈᒪ ᐃᓕᑦᓯᓐᓂᒃ; ᐊᔪᕆᖅᑐᖃᑦᑕᕐᖕᓂᐊᖅᐸᑦᓯ ᐱᐅᔪᒥᒃ ᓈᒻᒪᓈᖅᑐᒥᒡᓗ. 
24ᐊᑕᓂᖅᓕ ᐃᓕᕋᒋᓯᐅᒃ, ᐱᔨᑦᓯᖅᓗᒍᓗ ᓱᖁᓯᔪᐃᑦᑑᓗᓯ ᐆᒻᒪᑎᓕᒫᑦᓯᓐᓄᑦ; ᐃᖅᑲᐅᒪᓗᓯ ᐱᐅᔪᖅᔪᐊᓂᒃ ᐱᓂᐊᕐᖕᓂᖃᓚᐅᕐᖕᒪᑦ ᐃᓕᑦᓯᓐᓄᑦ. 
25ᑭᓯᐊᓂᓕ ᐊᔪᖅᑐᓖᓐᓇᕐᖕᓂᐊᕈᑦᓯ, ᐊᓯᕈᖅᑕᐅᔪᒫᖅᐳᓯ, ᐃᓕᑦᓯ ᐊᖓᔪᖅᑳᖅᔪᐊᓯᓗ ᐊᑕᖏᖅᓗᓯ.”
