1ᓮᒨᓂ ᐲᑦᑐᕉᓯᒥᑦ, ᐱᔨᒥᑦ ᐋᐴᓯᑕᓕᐅᔪᒥᓪᓗ ᔩᓱᓯ ᙭ᔅᑑᓯᒧᑦ,
2ᒎᑎᐅᑉ ᐱᔪᓐᓇᖅᑎᑦᓯᓂᖓ ᓮᒻᒪᖅᑎᑕᐅᓂᖅᓗ ᐱᕙᓪᓕᐊᓕᖅᓯᐅᒃ ᖃᐅᔨᑎᑕᐅᓂᒃᑯᑦ ᒎᑎᒥᒃ ᔩᓱᓯ ᙭ᔅᑑᓯᒥᒡᓗ ᐊᑕᓂᑦᑎᓐᓂᒃ.
3ᒎᑎᐅᑉ ᐱᔪᓐᓇᕐᖕᓂᖓᑕ ᑐᓂᓯᕕᒋᖕᒪᑎᒍᑦ ᐱᔭᕆᐊᖃᖅᑕᑦᑎᓐᓂᒃ ᑕᒤᓐᓂᒃ ᐃᓅᓯᑦᑎᓐᓄᑦ ᐊᑐᕆᐊᓕᖕᓂᒃ ᐅᒃᐱᕐᖕᓂᕐᖕᒥᒡᓗ ᒪᓕᒍᓐᓇᖁᓪᓗᑕ, ᑖᑦᓱᒥᖓ ᖃᐅᔨᓂᑦᑎᒍᑦ ᕾᖁᓚᐅᕐᖕᒪᑎᒍᑦ ᐃᓚᖏᐅᑎᖃᑕᐅᖁᓪᓗᑕ ᐱᓐᓇᕐᖕᓇᕐᖕᓂᖓᓂᒃ ᐱᐅᔪᖅᔪᐊᖑᓂᖓᓂᒡᓗ. 
4ᑕᒪᒃᑯᑎᒎᓇᖅ ᑐᓂᓯᕕᒋᓯᒪᖕᒪᑎᒍᑦ ᐱᕕᐊᕐᖕᓇᕐᖕᓂᕐᖕᒥᓂᒃ ᐊᑭᑐᔪᐊᓗᖕᒥᒡᓗ ᐊᖏᕈᑎᒋᓯᒪᔭᒥᓂᒃ, ᑕᒪᒃᑯᐊ ᐊᖅᑯᑎᒋᓗᒋᑦ ᕿᒤᔪᓐᓇᖁᓪᓗᓯᓗ ᐱᐅᖏᑦᑐᐊᓗᖕᓂᒃ ᓯᓚᖅᔪᐊᕐᖕᒦᑦᑐᓂᒃ ᐃᒃᓯᒎᕐᖕᓂᒃᑯᑦ ᓴᖅᑭᑎᑕᐅᔪᓂᑦ, ᐃᓚᖏᐅᑎᑎᑕᐅᖁᓪᓗᓯᓗ ᒎᑎᐅᓂᖓᓂᒃ. 
5ᑕᒪᓐᓇ ᐱᑦᔪᑎᒋᓗᒍ ᐅᒃᐱᕐᖕᓂᑦᓯ ᑲᔪᓯᓂᖓ ᐱᔪᓐᓇᕐᖕᓂᓕᒫᑦᓯᓐᓄᑦ ᐃᓚᓇᓱᐊᖅᓯᐅᒃ ᐱᑦᓯᐊᕐᖕᓂᕐᖕᒥᒃ, ᐱᑦᓯᐊᕐᖕᓂᖅᓗ ᐃᓚᓗᒍ ᖃᐅᔨᒪᓂᕐᖕᒥᒃ, 
6ᖃᐅᔨᒪᓂᖅᓗ ᐃᓚᓗᒍ ᓇᖕᒥᓂᖅ ᐰᕆᔪᓐᓇᕐᖕᓂᕐᖕᒥᒃ, ᓇᖕᒥᓂᖅ ᐰᕆᔪᓐᓇᕐᖕᓂᖅ ᐃᓚᓗᒍ ᕿᓄᐃᓵᕐᖕᓂᕐᖕᒥᒃ, ᕿᓄᐃᓵᕐᖕᓂᖅᓗ ᐃᓚᓗᒍ ᒎᑎᖃᑦᓯᐊᕐᖕᓂᕐᖕᒥᒃ; 
7ᒎᑎᖃᑦᓯᐊᕐᖕᓂᖅ ᐃᓚᓗᒍ ᐃᓅᖃᑎᖃᑦᓯᐊᕈᓐᓇᕐᖕᓂᕐᖕᒥᒃ, ᐃᓅᖃᑎᖃᑦᓯᐊᕈᓐᓇᕐᖕᓂᖅ ᐃᓚᓗᒍ ᓇᒡᓕᖕᓂᕐᖕᒥᒃ. 
8ᑕᒪᒃᑯᐊ ᐱᒻᒪᕇᑦ ᐱᓯᒪᒍᑦᓯᐅᒃ ᐊᖏᒡᓕᕙᓪᓕᐊᒃᐸᑕᓗ ᐃᓕᑦᓯᓐᓂ, ᑕᕝᕙ ᐱᓇᓱᐊᕐᖕᓂᖃᑦᓯᐊᕐᖕᓂᐊᖅᐳᓯ ᐱᕙᓪᓕᐊᑎᑦᓯᑦᓯᐊᖅᓗᓯᓗ ᖃᐅᔨᓯᒪᓂᑦᓯᓐᓄᑦ ᐊᑕᓂᑦᑎᓐᓂᒃ ᔩᓱᓯ ᙭ᔅᑑᓯᒥᒃ. 
9ᑕᒪᒃᑯᓂᖓᓕ ᐱᖃᖏᑦᑐᖅ ᑖᓐᓇ ᑕᐅᑐᓐᖏᓚᖅ ᑕᑯᓐᓇᑦᓯᐊᕋᓂᓗ ᐳᐃᒍᖅᓯᒪᕗᖅᓗ ᐊᔪᖅᑐᓕᓂᑐᖃᖏᑕ ᐲᖅᑕᐅᓯᒪᓂᖏᓐᓂᒃ.
10ᑍᒤᒻᒪᑦ ᖃᑕᓐᖑᑎᒃᑲ, ᐊᒃᓱᕈᒃᑲᓐᓂᕆᐊᖃᖅᐳᓯ ᕾᖁᔭᐅᓯᒪᓂᓯ ᓂᕈᐊᖅᑕᐅᓯᒪᓂᓯᓗ ᑲᔪᓯᑎᓐᓇᓱᐊᖅᓗᒋᑦ, ᑍᒤᒃᑯᑦᓯ ᐅᒃᐱᕐᖕᓂᕐᖕᒥᑦ ᑲᑕᖕᓂᐊᓐᖏᒻᒪᕆᒃᐳᓯ; 
11ᐱᕕᒃᓴᖃᖅᑎᑕᐅᑦᓯᐊᕐᖕᓂᐊᖅᐳᓯᓗ ᐃᑎᕈᓐᓇᖁᓪᓗᓯ ᐊᑕᓂᑦᑕ ᔩᓱᓯᐅᑉ ᙭ᔅᑑᓯᐅᑉ ᐱᐅᓕᔨᑦᑕ ᐊᑕᓂᐅᕕᖓᓄᑦ ᐃᓱᖃᖏᑦᑐᒧᑦ.
12ᑍᒤᒻᒪᑦ ᐃᖅᑬᑏᓐᓇᕈᒪᕙᑦᓯ ᑕᒪᒃᑯᓂᖓ, ᐅᓃᑦ ᖃᐅᔨᒪᒐᓗᐊᖅᑐᓯ ᐊᐅᓚᖏᑦᑐᒥᒡᓗ ᑐᓐᖓᕕᖃᓕᕋᓗᐊᖅᑐᓯ ᓱᓕᔪᒧᑦ ᐱᓯᒪᔭᑦᓯᓐᓄᑦ. 
13ᐃᓱᒪᒐᒪ ᓈᒻᒪᒐᓱᒋᓪᓗᒍ ᐃᖅᑬᑎᖃᑦᑕᖅᓗᓯ, ᑕᒫᓂ ᓄᓇᒥ ᐃᓅᓂᓐᓂ, 
14ᖃᐅᔨᒪᓕᕋᒪ ᑎᒥᓐᓂ ᐃᓅᑯᑖᖕᓂᐊᕈᓐᓃᕋᒪ, ᑍᒫᒃ ᐊᑕᓂᑦᑕ ᔩᓱᓯᐅᑉ ᙭ᔅᑑᓯᐅᑉ ᑕᑯᑎᓯᒪᖕᒪᖓ. 
15ᐊᒃᓱᕈᓪᓚᕆᒃᐳᖓᓗ ᑭᖑᓂᓐᓂ ᑕᒪᒃᑯᓂᖓ ᖃᖓᓕᒫᒃᑯᑦ ᐃᖅᑬᔪᓐᓇᖁᓪᓗᓯ.
16ᐅᓂᒃᑲᐅᓯᑐᐃᓐᓇᕐᖕᓂᒃ ᒪᓕᓚᐅᓐᖏᓚᒍᑦ ᐃᓕᑦᓯᓐᓄᑦ ᐅᖃᐅᓯᖃᖅᑎᓪᓗᑕ ᐊᑕᓂᑦᑕ ᔩᓱᓯᐅᑉ ᙭ᔅᑑᓯᐅᑉ ᐱᔪᓐᓇᕐᖕᓂᖃᖅᓗᓂ ᑎᑭᑦᓱᒫᕐᖕᓂᖓᓂᒃ, ᓇᖕᒥᓂᖅ ᑕᑯᓯᒪᒐᑦᑎᒍ ᑕᑯᒥᓇᕐᖕᓂᖅᔪᐊᖓ. 
17ᓇᔫᑎᓚᐅᕋᑦᑕ ᐅᐱᒋᔭᐅᑎᓪᓗᒍ ᓂᖅᑐᕐᖕᓇᖅᑎᑕᐅᑎᓪᓗᒍᓗ ᒎᑎᒥᑦ ᐊᑖᑕᒥᑦ ᐅᖃᐅᑦᔭᐅᑎᓪᓗᒍᓗ ᑕᑯᒥᓇᖅᑐᒥᑦ ᓂᖅᑐᕐᖕᓇᖅᑐᒥᓪᓗ, “ᑖᓐᓇ ᑕᕝᕙ ᐃᕐᖕᓂᕋ ᓇᒡᓕᒋᔭᕋ, ᖁᕕᐊᒋᑦᓯᐊᖅᑕᕋᓗ,” 
18ᓂᐱ ᐅᖃᓪᓚᒃᑐᖅ ᑐᓴᓚᐅᖅᐸᕗᑦ ᕿᓚᖕᒥᑦ ᐱᔪᖅ, ᐃᓚᒋᓚᐅᕋᑦᑎᒍ ᖃᖅᑲᒥ ᐃᑦᔪᕐᖕᓁᑦᑐᒥ.
19ᐱᔪᖃᓛᖅᑐᒥᒃ ᐅᖃᖅᑎᖏᑕ ᐅᖃᐅᓯᖏᑦ ᖁᓚᕈᑎᒋᔪᓐᓃᒃᑲᓐᓂᖅᐸᕗᑦ. ᓈᓚᑦᓯᐊᕈᑦᓯᐅᒃ ᑕᒪᓐᓇ ᐊᑲᐅᔪᒥᒃ ᐱᓂᐊᖅᐳᓯ ᓲᖅᓗ ᖃᐅᒻᒪᖅᑯᑎᑐᑦ ᑖᖅᑐᒥ ᐃᑯᒪᔪᑎᑐᑦ, ᖃᐅᓕᖅᓯᐊᕆᓗᒍ ᐅᓪᓛᒧᑦ ᐅᓪᓗᕆᐊᖅᓗ ᐅᓪᓛᖅᓯᐅᑦ ᓄᐃᑦᓯᐊᕆᓪᓗᒍ ᐆᒻᒪᑎᑦᓯᓐᓂ. 
20ᓯᕗᓪᓕᖅᐹᒥᒡᓕ ᑐᑭᓯᔭᕆᐊᖃᖅᐸᓯ ᐅᓇ, ᐱᔪᖃᓛᖅᑐᒥᒃ ᐅᖃᖅᑏᑦ ᐅᖃᐅᓯᕆᓯᒪᔭᖏᑦ ᐊᒡᓚᓃᑦᑐᑦ ᐃᓅᑉ ᓇᖕᒥᓂᖅ ᑐᑭᓕᐅᕆᓂᖏᓐᓄᑦ ᐱᓯᒪᖏᒻᒪᑕ. 
21ᐱᔪᖃᓛᖅᑐᒥᒃ ᐅᖃᐅᓯᐅᓯᒪᔪᑦ ᐃᓅᑉ ᐃᓱᒪᖓᓂᑦ ᐱᔪᖃᓚᐅᖅᓯᒪᖏᒻᒪᑕ, ᐃᓄᐃᓪᓕ ᐊᐅᓚᑕᐅᓂᕐᖕᒥᖕᓄᑦ ᑲᔪᓯᑎᑕᐅᓯᒪᕗᑦ ᐊᓂᕐᖕᓂᕐᖕᒧᑦ ᐃᑦᔪᕐᖕᓁᑦᑐᒧᑦ ᒎᑎᒥᑦ ᐱᔪᒧᑦ.
