1“ᑍᑦᓱᒪᓂ ᒤᑯ, ᐊᖓᔪᖅᑳᖅᔪᐊᑉ ᐊᖓᔪᖅᑳᖁᑎᖓ ᐃᓅᖃᑎᒌᓂᒃ ᓴᐳᑦᔨᔨ ᒪᑭᑦᓱᒫᖅᐳᖅ, ᐃᓗᖏᖅᑐᕐᖕᓇᖅᑐᖃᕈᒫᕐᖕᒪᑦ ᑍᒪᓐᖓᑦ ᐄᓴᕅᓕᑎᑦ ᐱᒋᐊᕐᖕᓂᖓᓐᓂᑦ ᐅᓪᓗᒥᒧᑦ ᑎᑭᓪᓗᒍ ᐱᓚᐅᖅᓯᒪᖏᑦᑐᒥᒃ. ᑭᓯᐊᓂᓕ ᐃᓅᖃᑎᒌᑦ ᓇᓪᓕᐊᑦ ᐊᑎᖃᖅᑐᑦ ᒪᒃᐱᖅᑐᕋᕐᖕᓂ ᓴᐳᑎᔭᐅᔪᒫᖅᐳᑦ. 
2ᐅᓄᖅᑐᖅᔪᐊᑦ ᓄᓇᐅᑉ ᐃᓗᐊᓂ ᓯᓂᒃᑐᑦ ᒪᑭᑦᓱᒫᖅᐳᑦ: ᐃᓚᖏᑦ ᐃᓅᓯᕐᖕᒧᑦ ᐃᓱᖃᖏᑦᑐᒧᑦ, ᐃᓚᖏᓪᓗ ᑲᓐᖑᓇᖅᑐᒧᑦ ᑲᑉᐱᐊᓇᖅᑐᒧᑦ ᐃᓱᖃᖏᑦᑐᒧᑦ. 
3ᓯᓚᑐᔪᓪᓕ ᖃᐅᒪᔪᒫᖅᐳᑦ ᕿᓚᐅᑉ ᖃᐅᒪᓂᖓᑐᑦ, ᑕᓯᐅᖅᓯᓚᐅᖅᑐᓪᓗ ᐅᓄᖅᑐᓂᒃ ᐃᓗᐊᖅᑐᒧᑦ ᐅᓪᓗᕆᐊᑎᑐᑦ ᖃᐅᒪᔪᒫᖅᐳᑦ ᐃᓱᖃᖏᑦᑐᒧᑦ.
4ᐃᕝᕕᓪᓕ, ᑖᓂᐊᓖ, ᑎᑎᕋᖅᓯᒪᔪᑦ ᑖᒃᑯᐊ ᒪᑐᓕᒃᑭᑦ ᓇᕿᑦᔪᓯᖅᓗᒋᓪᓗ ᓱᓇᑐᐃᓐᓁᑦ ᐃᓱᓕᖅᑳᖅᑎᓐᓇᒋᑦ, ᐅᓄᖅᑐᑦ ᐊᕗᖓ ᒪᐅᖓᓗ ᐊᐅᓪᓚᕈᒫᕐᖕᒪᑕ, ᐊᖏᓂᖅᓴᒥᒃ ᖃᐅᔨᒃᑲᓐᓂᕈᒪᓗᑎᒃ.”
5ᑕᕝᕙ ᐅᕙᖓ ᑖᓂᐊᓕ, ᑕᑯᓕᖅᐳᖓ ᒪᕐᕉᖕᓂᒃ ᓇᖏᖅᑑᖕᓂᒃ, ᐂᑉᐸᖓ ᓇᖏᖅᑐᖅ ᑰᑉ ᓯᓈᓂ, ᐂᐸᖓᓗ ᑰᑉ ᐊᑭᐊᓂ. 
6ᐂᑉᐸᖓ ᐅᖃᖅᐳᖅ ᐊᖑᒻᒧᑦ ᖃᓪᓗᓈᖅᑕᓂᒃ ᐊᓐᓄᕌᓕᖕᒧᑦ, ᑖᓐᓇ ᑰᑉ ᐃᒪᖓᑕ ᖁᓛᓃᑦᑐᖅ, “ᖃᓄᖅ ᐊᑯᓂᐅᑎᒋᓂᐊᖅᐹ ᑕᒪᒃᑯᐊ ᑲᒪᓇᖅᑐᑦ ᓇᓪᓕᐅᑎᖅᑳᖅᑎᓇᒌᑦ?”
7ᐊᖑᑎᐅᑉ ᖃᓪᓗᓈᖅᑕᓂᒃ ᐊᓐᓄᕌᓕᐅᑉ, ᑰᑉ ᖁᓛᓂ ᓇᖏᖅᑑᑉ, ᑕᓕᖅᐱᓂ ᐃᓴᒃᐹ ᓴᐅᒥᓂᓗ ᕿᓚᖕᒧᑦ ᐃᓴᓪᓗᒍ, ᑐᓴᖅᐸᕋᓗ ᐊᖏᕈᑎᒥᒃ ᐅᖃᖅᑐᖅ ᑖᓐᓇ ᐃᓅᑦᓮᓐᓇᖅᑐᖅ ᐃᓱᖃᖏᑦᑐᒧᑦ ᐊᖏᕈᑎᒋᓪᓗᒍ, ᐅᖃᖅᓗᓂ, “ᓇᓪᓕᐅᓐᓂᖅ ᓇᓪᓕᐅᓐᓂᒃᑲᓐᓂᖅᓗ ᓇᑉᐸᖅᓗ ᐊᓂᒍᖅᐸᑕ, ᐃᓄᐃᑦ ᐃᑦᔪᕐᖕᓁᑦᑐᑦ ᐱᔪᓐᓇᕐᖕᓂᖃᖅᕕᐅᓂᖏᑦ ᐃᓱᓕᑉᐸᑕ, ᑕᒪᒃᑯᐊ ᑕᕝᕙ ᓇᓪᓕᐅᑎᔭᕇᕈᒫᖅᐳᑦ.”
8ᑐᓵᓚᐅᖅᐳᖓ ᑐᑭᓯᓇᖓᓗ, ᐊᐱᕆᓚᐅᖅᐳᖓ, “ᐊᑕᓂᕋ, ᑕᒪᒃᑯᐊ ᑭᖑᓂᖓᓂ ᖃᓄᐃᑦᓱᒫᖅᐹᑦ?”
9ᑭᐅᕚᖓᓗ, “ᑖᓂᐊᓖ, ᐊᐅᓪᓚᓕᕆᑦ, ᐅᖃᐅᓰᑦ ᑕᒪᒃᑯᐊ ᒪᑐᓯᒪᖕᒪᑕ ᓇᕿᑦᔪᓯᖅᓯᒪᓪᓗᑎᒡᓗ ᑭᓯᐊᓂ ᐃᓱᐊᑕ ᓇᓪᓕᐅᑎᓂᖓ ᑎᑭᑉᐸᑦ.” 
10ᐅᓄᖅᑐᑦ ᓴᓗᒻᒪᖅᓴᖅᑕᐅᔪᒫᖅᐳᑦ, ᑕᖅᓴᖃᕈᓐᓁᖅᓗᑎᒡᓗ, ᓱᕉᓂᖏᑦ ᐲᔭᖅᑕᐅᓗᑎᒃ; ᐱᐅᖏᑦᑐᓕᔪᓪᓕ ᑍᒪᓐᖓᑦ ᐱᐅᖏᑦᑐᓖᓐᓇᕐᖕᓂᐊᖅᐳᑦ, ᐱᐅᒋᑦᑐᓕᔪᑦ ᑐᑭᓯᔪᓐᓇᕐᖕᓂᐊᓐᖏᓚᑦ, ᓯᓚᑐᔪᓪᓕ ᑐᑭᓯᓂᐊᖅᐳᑦ.
11ᑍᑦᓱᒪᓂ ᖃᐅᑕᒫᑦ ᐆᒪᔪᓂᒃ ᑐᓂᕐᕈᓯᖃᑦᑕᕐᖕᓂᐅᑉ ᓄᖅᑲᖅᑎᑕᐅᓂᖓᓂᑦ, ᐃᑦᔪᕐᖕᓇᖅᑐᐊᓘᓪᓗ ᐃᓕᔭᐅᓂᖓ ᓱᕈᖅᑎᑕᐅᓐᓇᖅᑑᑉ ᐊᑯᓐᓂᖓᓂ, ᐅᓪᓗᐃᑦ 1,290-ᐅᕗᑦ. 
12ᖁᕕᐊᓱᑦᓯᐊᖅᐳᑦ, ᐅᑕᖅᑭᔪᑦ ᑎᑭᐅᑎᔪᓪᓗ ᐅᓪᓗᐃᑦ 1,335-ᑦ ᐃᓱᐊᓄᑦ.
13ᐃᕝᕕᓪᓕ, ᐊᖏᕐᕋᓕᕆᑦ ᐃᓱᐊ ᐅᑕᖅᑭᓗᒍ ᑕᕾᖅᓯᖅᓗᑎᑦ, ᐅᓪᓗᐃᑦ ᐃᓱᓕᑉᐸᑕ ᒪᑭᑦᓱᒫᕋᕕᑦ ᓇᓚᐅᑦᑖᕈᑎᒃᑯᓪᓗ ᐱᑖᕆᔭᒃᓮᑦ ᐃᓕᖕᓄᑦ ᑐᓂᔭᐅᔪᒫᖅᐳᖅ.
