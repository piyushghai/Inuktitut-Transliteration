1ᑭᖑᓂᖓᒍᑦ ᐃᑎᖅᑕᖅᕕᖕᒧᐊᖅᑎᑉᐹᖓ, ᓯᕿᓂᐅᑉ ᓄᐃᕕᐊᓄᑦ ᓵᓐᖓᔪᒧᑦ. 
2ᑕᑯᒋᓪᓗ, ᓯᕿᓂᐅᑉ ᓄᐃᕕᐊᑕ ᓇᓛᓂᑦ ᐄᓴᕅᓕᒥᐅᑦ ᒎᑎᖓᑕ ᓂᖅᑐᕐᖕᓇᕐᖕᓂᖅᔪᐊᖓᑕ ᕾᓕᕐᖕᓂᖓᓂᒃ ᑕᑯᕗᖓ; ᑎᑭᓕᕐᖕᓂᖓᓗ ᑐᓴᖅᓴᐅᕗᖅ ᑕᕆᐅᖅᔪᐊᑉ ᒥᕿᑦᑕᕐᖕᓂᖓᑕ ᐃᒃᑑᓕᔮᕐᖕᓂᖓᑐᑦ; ᓄᓇᓗ ᖃᐅᒻᒪᒃᑕᐅᕗᖅ ᓂᖅᑐᕐᖕᓇᕐᖕᓂᖅᔪᐊᖓᑕ ᖃᐅᒪᓂᖓᓄᑦ. 
3ᑖᓐᓇᓗ ᑕᑯᑎᑕᐅᓂᕋ ᑕᑯᑎᑕᐅᓂᕆᓚᐅᖅᓯᒪᔭᑦᑐᑦ ᑍᒤᑉᐳᖅ ᒎᑎ ᐊᓯᕈᐃᔭᖅᑐᓕᖅᑎᓪᓗᒍ ᔪᕉᓴᓚᒥᒃ, ᐊᒻᒪ ᑕᑯᓚᐅᖅᓯᒪᔭᓐᓂᒃ ᐊᑦᔨᖃᕆᕗᖅ ᑰᑉ ᓰᐸᕆᐅᑉ ᓯᓈᓂ; ᑕᕝᕙ ᓄᓇᒧᑦ ᐅᑯᓪᓗᖓ ᐹᒻᒪᒃᐳᖓ. 
4ᐊᑕᓂᐅᓪᓗ ᓂᖅᑐᕐᖕᓇᕐᖕᓂᖅᔪᐊᖓ ᐃᑎᖅᑕᖅᕕᒃᑰᖅᓗᓂ ᓯᕿᓂᐅᑉ ᓄᐃᕕᐊᑕ ᓇᓛᒍᑦ ᑐᒃᓯᐊᖅᕕᒡᔪᐊᒧᑦ ᐃᑎᖅᐳᖅ.
5ᑕᕝᕙ ᐊᓂᕐᖕᓂᐅᑉ ᒪᑭᑎᓪᓗᖓ, ᐃᓗᕙᓯᖕᓂᖅᓴᒧᑦ ᑐᖅᓲᖑᔭᕐᖕᒧᐊᖅᑎᑉᐹᖓ; ᑕᑯᒋᓪᓗ, ᐊᑕᓂᐅᑉ ᓂᖅᑐᕐᖕᓇᕐᖕᓂᖅᔪᐊᖓᓄᑦ ᑐᒃᓯᐊᖅᕕᒡᔪᐊᖅ ᑕᑕᑕᐅᓯᒪᕗᖅ. 
6ᐊᖑᓪᓗ ᓇᖏᖅᑎᓪᓗᒍ ᓴᓂᓐᓂ, ᐅᕙᓐᓄᑦ ᐅᖃᖅᑐᒥᒃ ᑐᓴᖅᐳᖓ ᑐᒃᓯᐊᖅᕕᒡᔪᐊᑉ ᐃᓗᐊᓂᑦ; 
7ᐅᖃᐅᑎᓪᓗᖓᓗ, “ᐃᓅᑉ ᐃᕐᖕᓂᖓ, ᑖᓐᓇ ᑕᕝᕙ ᐃᒃᓯᕙᐅᑕᖅᔪᐊᒪ ᐃᓂᖓ ᐃᑎᒐᖕᒪᓗ ᐃᑯᕋᖏᑕ ᐃᓂᖓ, ᑕᕝᕙᓂ ᐃᓂᖃᕐᖕᓂᐊᖅᐳᖓ ᐃᓱᖃᖏᑦᑐᒧᑦ ᐄᓴᕅᓕᒥᐅᑦ ᐃᓄᖏᑕ ᐊᑯᕐᖓᓐᓂ. ᐄᓴᕅᓕᒥᐅᓪᓗ ᑭᖑᕚᖏᑕ ᐊᑎᕋ ᐃᑦᔪᕐᖕᓁᑦᑐᖅ ᓇᕐᕈᓇᖅᓯᑎᓐᓂᐊᕈᓐᓁᖅᐹᑦ, ᑖᒃᑯᐊᓘᓐᓃᑦ, ᐊᖓᔪᖅᑳᖅᔪᐊᖏᑕᓘᓐᓃᑦ, ᒎᑎᒥᒡᓗ ᐊᓯᓐᓂᐊᖅᓯᒪᓂᖏᓐᓄᑦ, ᐊᖓᔪᖅᑳᖅᔪᐊᕕᓂᖏᑕᓘᓐᓃᑦ ᑎᒥᕕᓂᖏᓐᓄᑦ. 
8ᐊᖓᔪᖅᑳᖅᔪᐊᑦ ᐅᒃᑯᐊᓕᐅᖅᓯᒪᓚᐅᖅᐳᑦ ᑐᒃᓯᐊᖅᕕᒡᔪᐊᖁᑎᒪ ᐅᒃᑯᐊᖃᖅᕕᖓᑕ ᓴᓂᐊᒍᑦ ᑐᖕᒥᕌᖃᖅᓗᑎᒡᓗ ᑐᖕᒥᕌᒪ ᑭᒡᓕᖓᒍᑦ, ᐃᒡᓘᑉ ᐊᑭᓐᓇᖓᓂᒃ ᐊᑯᓐᓂᖃᑐᐃᓐᓇᖅᓗᑕ. ᐊᑎᕋᓗ ᐃᑦᔪᕐᖕᓁᑦᑐᖅ ᓇᕐᕈᓇᖅᓯᑎᓚᐅᖅᐹᑦ ᐱᓂᐊᕐᖕᓂᕐᖕᒥᖕᓄᑦ, ᑍᒤᒻᒪᑦ ᓂᓐᖓᖕᓂᒃᑯᑦ ᓄᖑᓚᐅᖅᐸᒃᑲ. 
9ᒫᓐᓇ ᐊᓯᓐᓂᒃ ᒎᑎᖃᕐᖕᓂᕐᖕᒥᒃ ᓄᖅᑲᐅᑦᔨᓕᖅᓕᑦ ᐊᖓᔪᖅᑳᖅᔪᐊᕕᓂᖏᑕᓗ ᑎᒥᕕᓂᖏᑦ ᐅᕙᓐᓂᑦ ᐅᖓᓯᒃᓯᑎᑕᐅᓗᑎᒃ, ᑕᕝᕙ ᐊᑯᕐᖓᓐᓂ ᐃᓂᖃᓕᕐᖕᓂᐊᖅᐳᖓ ᐃᓱᖃᖏᑦᑐᒧᑦ.
10ᐃᕝᕕᓪᓕ ᐃᓅᑉ ᐃᕐᖕᓂᖓ, ᐄᓴᕅᓕᐅᑉ ᑭᖑᕚᖏᑦ ᓇᓗᓁᖅᓯᕕᒋᒃᑭᑦ ᑐᒃᓯᐊᖅᕕᒡᔪᐊᑉ ᑕᐅᑦᑐᖓᓂᒃ ᐸᕐᖕᓇᒃᑕᐅᓯᒪᓂᖓᓂᒡᓗ, ᑲᓐᖑᓲᑎᖃᓕᖁᓪᓗᒋᑦ ᐊᔪᖅᑐᓕᓂᕐᖕᒥᖕᓂᒃ. 
11ᑲᓐᖑᓲᑎᖃᕈᓐᓇᖅᓯᒃᐸᑕ ᐱᓂᐊᕐᖕᓂᕆᓯᒪᔭᓕᒫᒥᖕᓂᒃ, ᑐᒃᓯᐊᖅᕕᒡᔪᐊᑉ ᓴᓇᓯᒪᓂᒃᓴᖓᓂᒃ, ᐋᖅᑭᒃᓯᒪᓂᒃᓴᖓᓂᒡᓗ, ᐊᓂᕕᒃᓴᖏᓐᓂᒃ ᐃᑎᖅᑕᖅᕕᒃᓴᖏᓐᓂᒡᓗ, ᓴᓇᔭᐅᓯᒪᓂᒃᓴᓕᒫᖓᓂᒡᓗ; ᖃᐅᔨᑎᓛᖅᐸᑎᑦ ᒪᓕᒐᓕᒫᖏᓐᓂᒃ ᐱᖁᔭᓕᒫᖏᓐᓂᒡᓗ; ᑕᑯᓐᓇᖅᑎᓪᓗᒋᓪᓗ ᑎᑎᕋᓛᖅᐸᑎᑦ, ᒪᓕᒍᓐᓇᖁᓪᓗᒋᑦ ᐱᓇᓱᐊᖁᓪᓗᒋᓪᓗ ᐱᖁᔭᓕᒫᖏᓐᓂᒃ ᒪᓕᒐᒃᓴᓕᒫᖏᓐᓂᒡᓗ. 
12ᐅᓇ ᑕᕝᕙ ᑐᒃᓯᐊᖅᕕᒡᔪᐊᑉ ᐱᖁᔭᖓ; ᖃᖅᑲᐅᑉ ᖄᖓᑕ ᖃᓂᒋᔭᓕᒫᖓ ᐃᑦᔪᕐᖕᓁᑦᑑᓂᖅᐸᐅᔪᒃᓴᐅᕗᖅ. ᑕᑯᒋᑦ, ᑕᒪᓐᓇ ᑕᕝᕙ ᑐᒃᓯᐊᖅᕕᒡᔪᐊᑉ ᐱᖁᔭᖓ.”
13“ᐅᑯᐊ ᑕᕝᕙ ᑐᓂᕐᕈᓯᖅᕕᐅᑉ ᐊᖏᓂᖓᓄᑦ ᐆᒃᑐᕋᐅᑎᖏᑦ: ᑐᒃᓯᐊᖅᕕᒡᔪᐊᒥᒃ ᐆᒃᑐᕋᐅᑕᐅᓚᐅᖅᑐᑦ ᐊᑦᔨᖏᑦ ᐊᑐᖅᓗᒋᑦ, ᑐᓂᕐᕈᓯᖅᕕᐅᑉ ᑐᓐᖓᕕᖓᑕ ᓇᑎᖓ ᐃᑎᖅᓴᓕᐅᖅᓯᒪᓗᓂ ᐊᕙᑎᓕᒫᖓ ᑕᓕᖅᑐᑦ ᐊᑕᐅᓯᖅᑐᑦ ᐃᓗᑐᓂᖃᖅᓗᓂ ᑕᓕᖅᑐᓪᓗ ᐊᑕᐅᓯᖅᑐᑦ ᓴᓂᒧᑐᖃᖅᑐᒃᓴᐅᕗᖅ, ᐃᑎᒐᐅᑉ ᕿᑎᖅᑲᖓᓂᒃ ᐳᖅᑐᓂᖃᖅᓗᓂ ᓯᓚᑖᒍᑦ ᐊᖏᓂᖅᓴᒥᒃ ᐃᓚᓯᒪᓗᓂ. ᑍᒫᒃ ᑐᓂᕐᕈᓯᖅᕕᒃ ᐳᖅᑐᓂᑲᖅᑐᒃᓴᐅᕗᖅ. 
14ᑐᓂᕐᕈᓯᖅᕕᐅᑉ ᑐᓐᖓᕕᖓᑕ ᓯᓚᑖᒍᑦ ᐃᑎᖅᓴᓕᐅᖅᓯᒪᓂᖓᓂᑦ ᐆᒃᑐᕋᖅᓗᒍ ᐳᖅᑐᓂᖃᖅᑐᒃᓴᐅᕗᖅ ᓯᑕᒪᓂᒃ ᐃᑎᒐᖕᓂᒃ, ᐊᒻᒪ ᐃᒡᓕᕐᖕᓇᐅᔭᖓᑕ ᐂᑉᐸᖓ ᐳᖅᑐᓂᖅᓴᖅ ᒪᕐᕈᑲᓵᖕᓂᒃ ᐃᑎᒑᖕᓂᒃ ᕿᒪᕈᖓᓂᖃᖅᓗᓂ ᓯᓈᓂᑦ ᐊᑦᔨᒌᒥᒃ ᐊᕙᑖᒍᑦ 7-ᓂᒃ ᐃᑎᒃᑲᓂᒃ ᐳᖅᑐᓂᖃᕆᐊᖃᖅᐳᖅ. ᐊᒻᒪ ᐃᒡᓕᕐᖕᓇᐅᔭᒃᑲᓐᓂᖓ ᕿᒪᕈᖓᓂᖃᕆᐊᖃᖅᐳᖅ ᓯᓈᓂᑦ ᐃᑎᒑᖕᓂᒃ ᒪᕐᕈᑲᓵᖕᓂᒃ ᐊᕙᑖᒍᑦ ᐊᑦᔨᒌᒥᒃ. 
15ᑐᓂᕐᕈᓯᖅᕕᐅᑉ ᖄᖓ ᑐᓂᕐᕈᑎᒃᓴᓂᒃ ᐃᑯᐊᓚᑦᓯᕕᒃ 7-ᓂᒃ ᐃᑎᒐᖕᓂᒃ ᓇᑎᖓᓂᑦ ᐳᖅᑐᓂᖃᕆᐊᖃᖅᐳᖅ; ᑎᕆᖅᑯᖏᑎᒍᑦ ᓯᑕᒪᓂᒃ ᓇᒡᔪᓐᖑᐊᖃᖅᓗᓂ ᐳᖅᑐᓂᖓᓂᑦ ᐊᑭᑦᔪᑎᓯᒪᔪᓂᒃ. 
16ᑐᓂᕐᕈᓯᖅᕕᐅᑉ ᖄᖓ ᑭᒃᐹᕆᓪᓗᐊᖅᑐᒃᓴᐅᕗᖅ 20-ᓂᒃ ᐃᑎᒐᖕᓂᒃ ᓴᓂᒧᑐᓂᖃᖅᓗᓂ ᑐᑭᒧᓪᓗ. 
17ᕿᑎᖓᒍᑦ ᖄᖓᓂᑦ ᐊᖏᓂᖅᓴᒥᒃ ᑭᒃᐹᕆᓪᓗᐊᖅᑐᒥᒃ ᐃᓚᖃᖅᑐᒃᓴᐅᒋᕗᖅ 24-ᓂᒃ ᐃᑎᒐᖕᓂᒃ ᓴᓂᒧᑐᓂᖃᖅᓗᓂ ᑐᑭᒧᓪᓗ, ᖃᖓᒎᑦ ᓯᓈᓂᑦ ᐊᖏᓂᖅᓴᐅᓗᓂ 10-ᐃᓐᓴᓯᒥᒃ ᖄᖓᒎᕈᑦᑎᖅᓯᒪᓗᓂ, ᐃᓗᑐᓂᐅᔭᖓ ᑐᓂᕐᕈᓯᖅᕕᐅᑉ ᓇᑎᖓᓃᑦᑐᖅ ᐊᕙᑖᓂ ᐃᑎᒑᖕᓂᒃ ᒪᕐᕈᑲᓵᖕᓂᒃ ᐃᓗᑐᓂᖃᖅᑐᒃᓴᐅᕗᖅ, ᑐᖕᒥᕌᖃᖅᓗᓂ ᑐᓂᕐᕈᓯᖅᕕᐅᑉ ᓴᓂᕌᒍᑦ ᓯᕿᓂᐅᑉ ᓄᐃᕕᐊᑕ ᓇᓛᓃᑦᑐᓂᒃ.”
18ᐅᕙᓐᓄᓪᓗ ᐅᖃᖅᐳᖅ, “ᐃᓅᑉ ᐃᕐᖕᓂᖓ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐅᑯᐊ ᒪᓕᒃᑕᐅᔪᒃᓴᐅᕗᑦ ᑐᓂᕐᕈᓯᖅᕕᐅᑉ ᐃᑦᔪᕐᖕᓁᑎᑕᐅᓂᒃᓴᖓᓄᑦ: ᐱᔭᕇᖅᑕᐅᒃᐸᑦ ᐅᓪᓗᒥ ᑕᕝᕙᓂ ᑐᓂᕐᕈᓯᖅᑐᒃᓴᐅᕗᓯ ᐃᑯᐊᓚᑦᓯᕕᒋᓗᒍ ᖄᖓᓂ; ᐆᒪᔫᓪᓗ ᐊᐅᖓᓂᒃ ᓯᖅᐸᖅᓴᖅᕕᒋᔭᒃᓴᕆᕙᓯ. 
19ᑐᓂᕐᕈᓯᖅᑎᑦᓯᔩᑦ ᓕᕔᑦ ᐃᓚᒌᖕᓂᖓᓐᓂᑦ ᐱᓯᒪᔪᑦ ᔭᑑᑭᐅᑉ ᑭᖑᕚᖏᑦ ᑖᒃᑯᐊᑐᐊᖅ ᓇᔪᖅᑕᓐᓂ ᐱᔨᑦᓯᖅᑐᒃᓴᐅᕗᑦ ᐅᕙᓐᓂᒃ, ᐊᑕᓂᖅ ᒎᑎ ᐅᖃᖅᐳᖅ, ᐊᖑᓴᓪᓗᕐᖕᒥᒃ ᐊᔪᕐᖕᓂᕐᖕᒧᑦ ᑐᓂᕐᕈᓯᐅᑕᐅᓂᐊᖅᑐᒥᒃ ᐱᑎᑕᒃᓴᕆᕙᑎᑦ. 
20ᐊᐅᖓᑕ ᐃᓚᖓᓂᒃ ᐱᓗᑎᑦ ᑐᓂᕐᕈᓯᖅᕕᐅᑉ ᓇᒡᔪᓐᖑᐊᖏᑦ ᓯᑕᒪᑦ ᐊᐅᒥᑎᖅᑕᒃᓴᕆᕙᑎᑦ, ᖄᖓᑕᓗ ᑎᕆᖁᖏᑦ, ᐊᕙᑖᑕᓗ ᓯᓇᖅᔪᖏᑦ; ᑍᒤᓕᐅᖅᓗᑎᑦ ᑐᓂᕐᕈᓯᖅᕕᒃ ᐃᑦᔪᕐᖕᓁᑎᑕᒃᓴᕆᕙᑦ ᐊᑐᖅᑕᐅᔪᓐᓇᖅᓯᑎᓪᓗᒍᓗ. 
21ᐊᖑᓴᓪᓗᖅᓗ ᐊᔪᕐᖕᓂᕐᖕᒧᑦ ᑐᓂᕐᕈᑎᒃᓴᖅ, ᐃᓂᒃᓴᓕᐅᖅᑕᐅᓯᒪᔪᒥ ᑐᒃᓯᐊᖅᕕᒡᔪᐊᑉ ᐃᓗᐊᓂ ᐃᑯᐊᓚᑎᑕᒃᓴᕆᕙᑦ, ᐃᑦᔪᕐᖕᓁᑦᑐᒃᑯᕕᐅᑉ ᓯᓚᑖᓂ. 
22ᐅᓪᓘᓪᓗ ᐂᑉᐸᖓᓂ ᐊᖑᓴᓪᓗᕐᖕᒥᒃ ᒎᑦᓯᒥᒃ ᖃᓄᐃᓐᓂᖃᖏᑦᑐᒥᒃ ᐊᔪᖅᑐᓕᓂᕐᖕᓄᑦ ᑐᓂᕐᕈᓯᖅᑐᒃᓴᐅᕗᑎᑦ; ᑕᕝᕙ ᑐᓂᕐᕈᓯᖅᕕᒃ ᐊᐅᖓᓄᑦ ᐃᑦᔪᕐᖕᓁᑎᑕᐅᓂᐊᖅᐳᖅ, ᐊᖑᓴᓪᓗᕐᖕᒧᑦ ᓴᓗᒻᒪᖅᑕᐅᓚᐅᕐᖕᓂᖓᑐᑦ. 
23ᑍᒫᒃ ᓴᓗᒻᒪᖅᑕᐅᑎᑦᓴᕇᕈᕕᐅᒃ, ᐊᖑᓴᓪᓗᕐᖕᒥᒃ ᑐᓂᕐᕈᓯᖅᑐᒃᓴᐅᕗᑎᑦ ᖃᓄᐃᓐᓂᖃᖏᑦᑐᒥᒃ ᓰᐱᐅᓪᓗ ᐊᖑᓴᓪᓗᖓᓂᒃ ᖃᓄᐃᓐᓂᖃᖏᑦᑐᒥᒃ ᑕᒪᖏᒃ ᖃᓄᐃᑦᔪᑎᖃᖏᑦᓯᐊᖅᑐᒃᓴᐅᕘᒃ. 
24ᑖᒃᑯᐊᒃ ᐊᑕᓂᕐᖕᒧᑦ ᑐᓂᕐᕈᑎᒋᔭᒃᓴᕆᕚᒃᑭᒃ, ᑐᓂᕐᕈᓯᖅᑎᑦᓯᔨᓄᓪᓗ ᑕᕆᐅᓕᖅᑕᐅᔪᒃᓴᐅᕘᒃ ᑐᓂᕐᕈᑕᐅᓗᑎᒡᓗ ᐃᑯᐊᓚᑎᑕᐅᓗᑎᒃ ᐊᑕᓂᕐᖕᒧᑦ. 
25ᖃᐅᑕᒫᑦ ᐅᓪᓗᓂᒃ 7-ᓂᒃ ᐊᔪᕐᖕᓂᕐᖕᓄᑦ ᑐᓂᕐᕈᓯᐅᑎᒃᓴᓂᒃ ᐊᑐᐃᓐᓇᕈᐃᖃᑦᑕᖅᑐᒃᓴᐅᕗᑎᑦ ᒎᑦᓯᒥᒃ; ᐊᖑᓴᓪᓗᕐᖕᒥᒡᓗ ᓰᐱᐅᓪᓗ ᐊᖑᓴᓪᓗᖓᓂᒃ, ᖃᓄᐃᑦᔪᑎᖃᖏᑦᓯᐊᖅᑐᓂᒃ. 
26ᐅᓪᓗᓂᒃ 7-ᓂᒃ ᑐᓂᕐᕈᓯᖅᑎᑦᓯᔩᑦ ᑐᓂᕐᕈᓯᖅᕕᖕᒥᒃ ᓴᓗᒻᒪᖅᓮᔪᒃᓴᐅᕗᑦ ᐃᑦᔪᕐᖕᓁᓕᑎᓪᓗᒍᓗ. 
27ᑕᒪᒃᑯᐊ ᐅᓪᓗᐃᑦ ᓈᔭᐅᒃᐸᑕ, ᐅᓪᓗᐃᑦ ᓯᑕᒪᐅᔪᖅᑐᖓᓂᑦ ᐱᒋᐊᖅᓗᑎᒃ ᑐᓂᕐᕈᓯᖅᑎᑦᓯᔩᑦ ᑐᓂᕐᕈᓯᖅᕕᖕᒥ ᑐᓂᕐᕈᓯᖃᑦᑕᓯᒋᐊᖅᑐᒃᓴᐅᕗᑦ ᑐᓂᕐᕈᑎᓂᒃ ᐃᑯᐊᓚᑎᑕᒃᓴᓂᒃ ᓮᒻᒪᖃᑎᒌᖕᓂᕐᖕᒧᓪᓗ ᑐᓂᕐᕈᓯᕈᑎᓂᒃ; ᑕᕝᕙ ᐃᓚᓕᐅᕐᖕᓂᐊᖅᐸᑦᓯ, ᐊᑕᓂᖅ ᒎᑎ ᐅᖃᖅᐳᖅ.”
