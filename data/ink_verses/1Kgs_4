1ᐊᖓᔪᖅᑳᖅᔪᐊᖅ ᓲᓗᒨᓂ ᐄᓴᕅᓕᓕᒫᒧᑦ ᐊᖓᔪᖅᑳᖅᔪᐊᓐᖑᓚᐅᖅᐳᖅ, 
2ᐅᑯᐊ ᑕᕝᕙ ᐊᖓᔪᖅᑳᖁᑎᒋᓚᐅᖅᑕᖏᑦ:
3ᐱᖁᔭᓂᒃ ᐃᓕᓯᒪᔪᓄᑦ ᐊᒡᓚᒃᑏᑦ ᐅᑯᐊᖑᕘᒃ:
4ᐅᓇᑕᖅᑐᒃᓴᓄᑦ ᐊᖓᔪᖅᑳᖅ: ᐱᓁᐊ ᔨᕼᐅᐃᐊᑕᐅᑉ ᐃᕐᖕᓂᖓ,
5ᐊᔭᕅᐊ ᓁᑕᓂᐅᑉ ᐃᕐᖕᓂᖓ,
6ᐊᕼᐂᓴ ᐊᖓᔪᖅᑳᖅᔪᐊᑉ ᐃᒡᓗᖅᔪᐊᖓᑕ
7ᓲᓗᒨᓂ ᐊᖓᔪᖅᑳᖁᑎᖃᓚᐅᖅᐳᖅ 12-ᓂᒃ ᓄᓇᐅᑉ ᐊᕕᒃᑐᖅᓯᒪᓂᖓᓄᑦ ᐄᓴᕅᓕᓕᒫᒥ, ᑖᒃᑯᐊ ᓂᕿᒃᓴᑖᖅᑎᑦᓯᖃᑦᑕᖁᓪᓗᒋᑦ ᐊᖓᔪᖅᑳᖅᔪᐊᕐᖕᒥᒃ ᐃᒡᓗᒥᐅᑕᖏᓐᓂᒡᓗ, ᐊᑐᓂᑦ ᑐᓂᓯᔭᕆᐊᖃᖅᓗᑎᒃ ᑕᖅᑭᖓ ᓇᓪᓕᐅᑎᔭᕌᖓᑦ ᐊᕐᕌᒍᒥ ᐊᑕᐅᓯᐊᖅᓗᑎᒃ ᓂᕿᒃᓴᓂᒃ ᑲᑎᓯᒪᔭᒥᖕᓂᒃ. 
8ᐅᑯᐊ ᑕᕝᕙ ᐊᑎᖏᑦ ᓄᓇᓂᑦ ᓂᖏᖅᑕᖅᑎᐅᓂᐊᖅᑐᑦ ᐊᖓᔪᖅᑳᕆᔭᖏᑦ:
9ᐱᓐ-ᑎᑲᕐ, ᒪᑲᔭᐅᑉ ᐃᒡᓗᒐᓴᖏᓐᓄᑦ, ᐅᑯᐊᓗ,
10ᐱᓐ-ᕼᐃᓯᑦ, ᐊᖓᔪᖅᑳᖑᓪᓗᓂ ᐊᕈᐸᑎᒃᑯᑦ ᐃᒡᓗᒐᓴᒡᔪᐊᖏᓐᓄᑦ;
11ᐱᓐ-ᐊᐱᓇᑕᑉ, ᓇᐸ-ᑐᐊᕆᐅᑉ ᓄᓇᓕᒫᖓ ᐊᑕᖏᖅᓗᒍ;
12ᐹᓇ, ᐊᕼᐃᓗᑎᐅᑉ ᐃᕐᖕᓂᖓ: ᐊᖓᔪᖅᑳᖑᑎᓪᓗᒍ ᑖᓇᒃᒧᑦ ᐃᒡᓗᒐᓴᖕᓄᑦ, ᒥᒋᑐᒧᓗ, ᐱᑦ-ᓰᓐ ᖃᓂᒋᔭᓖᒫᖓᓄᑦ ᔭᕆᑕᐅᑉ ᓄᓇᖓᑕ ᖃᓂᒋᔭᖓᓄᑦ ᑎᑭᓪᓗᒍ, ᔨᔭᕆᐅᑉ ᐊᑖᓃᑦᑐᒧᑦ ᑎᑭᓪᓗᒍ, ᐊᒻᒪ ᑕᕝᕙᓐᖓᑦ ᐱᒋᐊᖅᓗᒍ ᐃᒡᓗᒐᓴᒡᔪᐊᖅ ᐊᐱᐅᓪ-ᒥᕼᐅᓚ ᑎᑭᓪᓗᒍ, ᑕᐅᓄᖓ ᔫᒃᒥᐊᒥᐅᑉ ᐊᑭᐊᓄᑦ ᑎᑭᓪᓗᒍ. 
13ᐱᓐ-ᒋᐳᕐ, ᐊᖓᔪᖅᑳᖑᑎᓪᓗᒍ ᕌᒪᑦ-ᒋᓖᑦᒧᑦ ᐃᒡᓗᒐᓴᒡᔪᐊᓄᑦ ᐊᖏᔪᓄᑦ ᒥᑭᑦᑐᓄᓪᓗ ᓄᓇᓕᖕᓄᑦ ᒋᓖᑦᒦᑦᑑᓄᑦ ᔧᕆᐅᑉ ᑭᖑᕚᖑᖃᑎᖏᓐᓄᑦ, ᒫᓇᓯᒥᒃ ᓯᕗᓕᖃᖅᑐᓄᑦ, ᐊᕐᒎᑉᒧᑦ ᐹᓴᓂᒦᑦᑐᒧᑦ, 60-ᓄᓪᓗ ᓄᓇᓕᖕᓄᑦ ᐊᖏᓂᖅᓴᐅᔪᓄᑦ, ᐊᕙᓗᖅᔪᐊᖃᖅᑐᓄᑦ ᓴᕕᕋᔮᓗᖕᓂᒃ ᑲᓐᓄᔭᓂᒃ ᐅᒃᑯᐊᖅᔪᐊᖃᖅᑐᓄᑦ. 
14ᐊᕼᐃᓇᑖᑉ ᐃᑑᑉ ᐃᕐᖕᓂᖓ: ᒪᕼᐊᓁᒥᐅᑕᕐᖕᒧᑦ; 
15ᐊᕼᐂᒫᔅ ᓇᐸᑕᓕᐅᑉ ᓄᓇᖓᓄᑦ ᐊᖓᔪᖅᑳᖑᑎᓪᓗᒍ ᐸᓯᒫᑎᒥᒃ ᓄᓕᐊᖃᓚᐅᖅᑐᖅ ᓲᓗᒨᓂᐅᑉ ᐸᓂᖓᓂᒃ; 
16ᐹᓇ ᕼᐅᓮᑉ ᐃᕐᖕᓂᖓ: ᐋᓱᕆᐅᑉ ᓄᓇᖓᓄᑦ ᐱᐊᓘᑎᐅᓪᓗ ᓄᓇᓕᖓᓄᑦ; 
17ᔨᕼᐆᓴᐸᑦ ᐸᕈᐊᑉ ᐃᕐᖕᓂᖓ ᐃᓴᑳᕆᐅᑉ ᓄᓇᖓᓄᑦ ᐊᖓᔪᖅᑳᖑᑎᓪᓗᒍ; 
18ᓯᒥᐂ ᐃᓚᐅᑉ ᐃᕐᖕᓂᖓ ᐊᖓᔪᖅᑳᖑᑎᓪᓗᒍ: ᐱᑦᔭᒥᓂᐅᑉ ᓄᓇᖓᓄᑦ; 
19ᒋᐸ ᐅᕆᐅᑉ ᐃᕐᖕᓂᖓ ᐊᖓᔪᖅᑳᖑᑎᓪᓗᒍ ᒋᓕᐊᑎᐅᑉ ᓄᓇᖓᓄᑦ. ᑖᓐᓇ ᐊᖓᔪᖅᑳᖅᔪᐊᕐᖕᒧᑦ ᐊᐅᓚᑕᐅᓚᐅᖅᓯᒪᔪᖅ: ᓮᕼᐆᓂᒧᑦ ᐊᒧᕅᑎᒥᐅᑕᕐᖕᒧᑦ ᐊᖓᔪᖅᑳᖅᔪᐊᕐᖕᒧᓪᓗ ᐋᒡᒧᑦ ᐹᓴᓂᒥᐅᑕᕐᖕᒧᑦ. ᑖᒃᑯᐊ 12-ᖑᔪᑦ ᐊᓯᐊᑎᒍᑦ ᐊᖓᔪᖅᑳᖅᑕᖃᕆᓪᓗᓂ ᑖᒃᑯᓄᖓᓕᒫᖅ ᓄᓇᓕᓕᒫᓄᑦ.
20ᐃᓄᐃᑦ ᔫᑎᐊᒥ ᓄᓇᓖᑦ ᐄᓴᕅᓕᒥᓗ ᐅᓄᖅᑐᐊᓘᓕᓚᐅᖅᐳᑦ ᓯᐅᕋᖅᑎᑐᑦ ᓯᒡᔭᒦᑦᑐᑎᑐᑦ; ᓂᕆᓪᓗᑎᒡᓗ ᐃᒥᖅᓗᑎᒡᓗ ᖁᕕᐊᓱᖃᑎᒌᒃᐳᑦ. 
21ᓲᓗᒨᓂᐅᑉ ᐊᐅᓚᑦᓯᓂᖓ ᑎᑭᐅᒪᓚᐅᖅᐳᖅ ᑰᖕᒧᑦ ᐃᕗᕅᑎᒧᑦ ᐱᓕᔅᑍᓂᒥᐅᑦ ᓄᓇᖓ ᑎᑭᓪᓗᒍ ᐃᑦᔨᑉᑎᓂᐅᓪᓗ ᓄᓇᖓᑕ ᑭᒡᓕᖓᓄᑦ ᐃᓱᖃᖅᓗᓂ; ᐊᖓᔪᖅᑳᐅᕕᒋᔭᓕᒪᖓᓂ ᓄᓇᓖᑦ ᑕᒪᕐᖕᒥᒃ ᑖᒃᓯᔭᖅᐸᓚᐅᖅᐳᑦ, ᑖᑦᓱᒪ ᐃᓅᓂᓕᒫᖓᓂ.
22ᓲᓗᒨᓂ ᐱᔭᕆᐊᖃᖅᐸᓚᐅᖅᐳᖅ ᐅᓪᓗᑕᒫᑦ 5,000-ᓕᑕᓂᒃ ᓂᐊᖂᔭᒃᓴᒥᒃ ᓯᖃᓪᓕᑦᓯᐊᖅᓯᒥᔪᒥᒃ 10,000-ᓕᑕᓂᒡᓗ ᐊᓗᒐᒃᓴᓂᒃ: 
23ᖁᓕᓂᒃ ᖁᐃᒃᓯᓴᔭᐅᓯᒪᔪᓂᒃ ᐃᒻᒧᒃᓯᐅᒐᕐᖕᓂᒃ, 20-ᓂᒃ ᐃᒻᒥᖕᓂᒃ ᖁᐃᒃᓯᓯᒪᔪᓂᒃ ᐃᒻᒧᒃᓯᐅᒐᕐᖕᓂᒃ, 100-ᓂ ᓰᐱᓂᒃ, ᑐᒃᑐᖓᔪᓂᒡᓗ, ᒥᑭᑦᑐᓂᒡᓗ ᑐᑐᖓᔪᓂᒃ, ᑐᒃᑐᖓᔪᓂᒡᓗ ᐊᖑᓴᓪᓗᕐᖕᓂᒃ, ᑎᖕᒥᐊᓂᒡᓗ.
24ᓲᓗᒨᓂ ᐊᐅᓚᑦᓯᓚᐅᖅᐳᖅ ᓄᓇᓂᒃ ᓯᕿᓂᐅᑉ ᓂᐱᕕᐊᑕ ᓇᓛᓃᑦᑐᓕᒫᓂᒃ ᑰᑉ ᐃᕗᕅᑎᐅᑉ ᑎᑉᓴᒥᑦ ᒑᔭᒧᑦ, ᐊᒻᒪᓗ ᓯᕿᓂᐅᑉ ᓂᐱᕕᐊᑕ ᓇᓛᓃᑦᑐᓕᒫᓄᑦ ᒑᔭ ᑎᑭᓪᓗᒍ, ᑕᒪᕐᖕᒥᒃ ᐊᖓᔪᖅᑳᖅᔪᐊᑦ ᐃᕗᕅᑎᐅᑉ ᖃᓂᒋᔭᖓᓃᑦᑐᓕᒫᑦ ᑖᑦᓱᒥᖓ ᓈᓚᓯᐊᓚᐅᖅᐳᑦ, ᓮᓕᓇᓯᐊᖅᑐᒥᒡᓗ ᐃᓅᓯᖃᖅᑎᑕᐅᓪᓗᓂ ᖃᓂᒋᔭᖓᓃᑦᑐᓕᒫᓂᑦ. 
25ᐃᓄᐃᑦ ᓄᓇᖃᖅᑐᑦ ᔫᑕᒥ ᐄᓴᕅᓕᒥᓗ ᓄᓇᖃᓚᐅᖅᐳᑦ ᐊᑦᑕᕐᖕᓇᖏᑦᓯᐊᖅᑐᒥ, ᑖᓐᒥᑦ ᐱᐊᕐᓯᐸᒧᑦ ᑎᑭᓪᓗᒋᑦ, ᐃᓄᓕᒫᑦ ᓇᖕᒥᓂᖅ ᐸᐅᕐᖓᓂᒃ ᕔᓂᒃᓴᓂᒃ ᐱᕈᖅᓯᐊᖃᖅᓗᑎᒃ ᓇᐹᖅᑐᖁᑎᖃᖅᓗᑎᒡᓗ ᐸᐅᕐᖓᓕᖕᓂᒃ, ᓲᓗᒨᓂᐅᑉ ᐃᓅᓂᓕᒫᖓᓂ.
26ᓲᓗᒨᓂ 40,000-ᓂᒃ ᕿᒻᒥᖅᔪᐊᒃᑯᕕᖃᓚᐅᖅᐳᖅ ᐊᒃᓴᓗᐊᓕᖕᓄᑦ ᐊᑐᖅᑐᒃᓴᓂᒃ, 12,000-ᓂᒡᓗ ᕿᒥᔪᐊᖁᑎᖃᖅᓗᓂ ᐅᓇᑕᕈᑎᒃᓴᓂᒃ. 
27ᑖᒃᑯᐊ ᐊᖓᔪᖅᑳᖁᑎᖏᑦ ᑕᕝᕗᖓ ᑐᓂᓯᕙᒃᓗᑎᒃ ᑕᖅᑭᓂᒃ ᑐᓂᔭᕆᐊᖃᖅᑕᒥᖕᓂᒃ, ᓂᕿᓂᒃ ᐊᖓᔪᖅᑳᖅᔪᐊᑉ ᓲᓗᒨᓂᐅᑉ ᓂᕿᒃᓴᖏᓐᓂᒃ, ᐊᖓᔪᖅᑳᖅᔪᐊᖑᕕᖓᓂ ᐊᔪᖅᓴᖅᑎᑕᐅᓚᐅᓐᖏᓚᖅ ᓱᓇᓕᒫᓂᒃ. 
28ᑖᒃᑯᐊᑦᑕᐅᖅ ᐊᖓᔪᖅᑳᖁᑎᖏᑦ ᑐᓂᓯᖃᑦᑕᓚᐅᕆᕗᑦ ᓂᐊᖂᔭᒃᓴᓂᒃ ᐃᕕᒐᕐᖕᓂᒡᓗ ᕿᒻᒥᖅᔪᐊᖁᑎᖏᑕ ᐆᒪᔪᖁᑎᖏᑕᓗ ᓂᕿᒃᓴᖏᓐᓂᒃ ᑐᓂᓯᕙᓚᐅᖅᐳᑦ ᐱᔭᕆᐊᖃᓕᕌᖓᒥᒃ, ᐊᖓᔪᖅᑲᐅᕕᒋᔭᑎᒃ ᒪᓕᒡᓗᒋᑦ.
29ᒎᑎᐅᑉ ᓲᓗᒨᓂ ᑐᓂᓚᐅᕐᖕᒪᒍ ᓯᓚᑐᓂᕐᖕᒥᒃ ᑐᑭᓯᒪᓂᕐᖕᒥᒡᓗ ᐊᑦᔨᖃᖏᑦᑐᒥᒃ, ᖃᐅᔨᒪᓂᕐᖕᒥᒡᓗ ᓲᖅᓗ ᓯᐅᕋᖅᑎᑐᑦ ᐃᒪᐅᑉ ᓯᓈᓃᑦᑐᑎᑐᑦ ᐊᖏᑎᒋᔪᒥᒃ. 
30ᓲᓗᒨᓂ ᓯᓚᑐᓂᖅᓴᐅᓚᐅᖅᐳᖅ ᐃᓄᖕᓂᑦ ᓯᕿᓂᐅᑉ ᓄᐃᕕᐊᑕ ᓇᓛᓃᑦᑐᓕᒫᓂᑦ, ᓯᓚᑐᓂᖅᓴᐅᓪᓗᓂᓗ ᐃᑦᔨᑉᑎᐅᑉ ᓯᓚᑐᔪᖁᑎᓕᒫᖏᓐᓂᑦ. 
31ᐊᖑᑎᓕᒫᑦᓯᐊᓂᑦ ᓯᓚᑐᓂᖅᐹᖑᓚᐅᖅᐳᖅ, ᓯᓚᑐᓂᖅᓴᐅᓪᓗᓂ ᐃᑖᓐᒥᑦ ᐃᔭᕅᑎᒥᓪᓗ, ᕼᐃᒪᓐᒥᓪᓗ, ᑲᓪᑯᓪᒥᓪᓗ, ᑖᕐᑕᒥᓪᓗ ᒪᕼᐅᓕᐅᑉ ᐃᕐᖕᓂᖏᓐᓂᑦ; ᖃᐅᔨᒪᔭᐅᑦᓯᐊᕐᖕᓂᖓ ᓯᐊᒻᒪᓚᐅᖅᐳᖅ ᐃᓅᖃᑎᒌᒡᔪᐊᓄᑦ ᐊᕙᑎᓕᒫᖏᓐᓃᑦᑐᓄᑦ. 
32ᐅᖃᐅᓯᖃᓚᐅᕆᕗᖅ 3,000-ᓂᒃ ᓯᓚᑐᓂᕐᖕᓂᒃ ᐅᖃᓪᓚᖕᓂᕐᖕᓂᒃ; 1,000-ᓪᓗ ᐅᖓᑖᓃᑦᑐᓂᒃ ᐃᓐᖏᕈᓯᓕᐅᖅᓗᓂ. 
33ᐅᖃᐅᓯᖃᖅᐸᒡᓗᓂ ᓇᐹᖅᑐᓂᒃ, ᐱᕈᖅᑐᓂᒃ ᓕᐸᓇᓂᒥᐅᑦ ᓇᐹᖅᑐᖏᓐᓂᒃ ᓰᑕᕆᓂᒃ, ᐱᕈᖅᑐᓂᒡᓗ ᐊᑭᓐᓇᒥ ᐱᕈᖅᑐᓂᒃ ᕼᐊᓯᑉᓂᒃ; ᐅᖃᐅᓯᖃᕆᓪᓗᓂᓗ ᐅᒫᔪᓂᒃ, ᑎᖕᒥᐊᓂᒃ, ᖁᒡᓗᒋᐊᓂᒃ ᐊᑦᔨᒌᖏᑦᑐᓂᒃ, ᐃᖃᓗᖕᓂᒡᓗ. 
34ᓇᑭᓕᒫᖅ ᑐᓵᔭᖅᑐᖅᑕᐅᖃᑦᑕᓚᐅᖅᐳᖅ ᓲᓗᒨᓂᐅᑉ ᓯᓚᑐᓂᖓ, ᓯᓚᖅᔪᐊᓕᒫᒥᓗ ᐊᖓᔪᖅᑳᖅᔪᐊᖑᔪᑦ ᑐᓴᐅᒪᓕᓚᐅᖅᐳᑦ ᑖᑦᓱᒪ ᓯᓚᑐᓂᖓᓂᒃ.
