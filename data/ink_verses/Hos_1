1ᐊᑕᓂᐅᑉ ᐅᖃᐅᓯᖓ ᕼᐆᓯᐊᒧᑦ ᑎᑭᑉᐳᖅ ᐲᕆᐅᑉ ᐃᕐᖕᓂᖓᓄᑦ, ᐅᑯᐊ ᔫᑕᒥ ᑭᖑᓕᕇᒃᓗᑎᒃ ᐊᖓᔪᖅᑳᖅᔪᐊᖑᑎᓪᓗᒋᑦ ᐅᔧᐊ, ᔫᑕᒻ, ᐂᕼᐊᔅ, ᕼᐃᔨᑬᐊᓗ, ᐊᖓᔪᖅᑳᖅᔪᐊᖑᑎᓪᓗᒋᑦ ᔫᑕᒥ, ᔨᕈᐳᐊᒻᓗ ᔪᐊᓯᐅᑉ ᐃᕐᖕᓂᖓ, ᐊᖓᔪᖅᑳᖅᔪᐊᖑᑎᓪᓗᒍ ᐄᓴᕅᓕᒥ.
2ᐊᑕᓂᖅ ᓯᕗᓪᓕᖅᐹᒥᒃ ᐅᖃᖅᑎᓪᓗᒍ ᕼᐆᓯᐊᒃᑯᑦ, ᐊᑕᓂᖅ ᐅᖃᖅᐳᖅ ᕼᐆᓯᐊᒧᑦ, “ᓄᓕᐊᓂᒋᐊᖅᑐᓕᕆᑦ ᐊᖑᓐᓂᐊᖅᑎᒥᒃ ᕿᑐᕐᖏᐅᖅᓗᑎᓪᓗ ᐊᖑᓐᓂᐊᖅᑎᒃᑯᑦ, ᓄᓇ ᑕᒪᓐᓇ ᐊᓯᓐᓂᐊᖅᓯᒪᔪᖅᔪᐊᖑᖕᒪᑦ ᐊᑕᓂᕐᖕᒥᒃ ᕿᒤᓯᒪᓂᕐᖕᒥᒍᑦ.”
3ᑕᕝᕙ ᕼᐆᓯᐊ ᐂᕗᖅ ᓄᓕᐊᓂᒡᓗᓂᓗ ᒎᒪᒥᒃ ᑎᑉᓔᒥᐅᑉ ᐸᓂᖓᓂᒃ, ᑖᓐᓇᓗ ᕿᑐᕐᖓᒃᓴᖃᓕᖅᐳᖅ ᐃᕐᖕᓂᖅᑖᖅᓗᑎᒡᓗ. 
4ᐊᑕᓂᖅᓗ ᐅᖃᖅᐳᖅ ᕼᐆᓯᐊᒧᑦ, “ᐊᑦᓯᕈᒃ ᔨᔭᕆᐅᓪᒥᒃ; ᐊᑯᓂᐅᑦᔮᔪᓐᓁᕐᖕᒪᑦ, ᓱᒋᐊᖅᓯᓂᕆᓂᐊᖅᑕᕋ ᔨᕼᐆᑉ ᑭᖑᕚᖏᓐᓂᒃ ᔨᔭᕆᐅᑉ ᑐᖁᕋᖅᑕᐅᓯᒪᓂᖓᓄᑦ, ᐄᓴᕅᓕᒥ ᐊᖓᔪᖅᑳᖅᔪᐊᖃᕐᖕᓂᖅ ᓄᖅᑲᖅᑎᓐᓂᐊᓕᕋᒃᑯ. 
5ᔨᔭᕆᐅᓪᓗ ᓇᖅᓴᖓᓂ ᑕᒪᓐᓇ ᐅᓪᓗᖅ ᓇᓪᓕᐅᑎᒃᐸᑦ, ᐄᓴᕅᓕᒥᐅᑦ ᐅᓇᑕᖅᑐᒃᓴᖁᑎᖏᑕ ᐱᑎᒃᓯᖏᑦ ᓇᐱᔪᒫᖅᐸᒃᑲ.”
6ᒎᒪᓗ ᕿᑐᕐᖓᖅᑖᒃᑲᓐᓂᖅᐳᖅ ᐸᓂᒃᑖᖅᓗᓂᓗ. ᐊᑕᓂᖅᓗ ᐅᖃᖅᐳᖅ ᕼᐆᓯᐊᒧᑦ, “ᐊᑦᓯᕈᒃ ‘ᓘ-ᕈᕼᐊᒪᒥᒃ,’ ᓂᑲᒋᓂᐊᕈᓐᓃᕋᒃᑭᑦ ᐄᓴᕅᓕᒥᐅᑦ ᑭᖑᕚᖏᑦ, ᐃᓱᒪᒋᔪᓐᓁᖅᕕᒋᓂᐊᕈᓐᓃᖅᓗᒋᓪᓗ. 
7ᔫᑕᐅᓪᓕ ᑭᖑᕚᖏᑦ ᓂᑲᒋᓂᐊᖅᐸᒃᑲ, ᐱᐅᓕᔪᒫᖅᓗᒋᓪᓗ ᐊᑕᓂᒃᑯᑦ ᒎᑎᖓᑦᑎᒍᑦ; ᐱᐅᓕᓂᐊᓐᖏᓚᒃᑲᓕ ᐱᑎᒃᓯᒧᑦ ᓴᕕᒡᔪᐊᒧᓪᓘᓐᓃᑦ, ᐅᓇᑕᕐᖕᓂᒃᑯᓪᓘᓐᓃᑦ, ᕿᒻᒥᖅᔪᐊᑎᒍᓪᓘᓐᓃᑦ, ᕿᒻᒥᖅᔪᐊᒥ ᐃᑭᒪᔪᑎᒍᓪᓘᓐᓃᑦ.”
8ᒎᒪ ᐊᒫᒪᒃᑎᑦᓯᔪᓐᓃᕋᒥ ᐸᓂᖕᒥᓂᒃ ᓘ-ᕈᕼᐊᒪᒥᒃ, ᓄᑕᕋᒃᓴᑖᕆᕗᖅ ᐃᕐᖕᓂᖅᑖᖅᓗᓂᓗ. 
9ᐊᑕᓂᖅᓗ ᐅᖃᖅᐳᖅ ᕼᐆᓯᐊᒧᑦ, “ᐊᑦᓯᕈᒃ ‘ᓘ-ᐋᒥᒥᒃ,’ ᐄᓴᕅᓕᒥᐅᑦ ᐃᓄᖁᑎᒋᖏᓐᓇᒃᑭᑦ ᑖᒃᑯᓄᖓᓗ ᒎᑎᒋᔭᐅᓇᖓ.”
10ᐄᓴᕅᓕᒥᐅᓪᓕ ᐃᓄᖏᑦ ᓯᐅᕋᖅᑎᑐᑦ ᐃᒪᐅᑉ ᓯᓈᓃᑦᑐᑎᑐᑦ ᐅᓄᖅᑎᒋᔪᒫᖅᐳᑦ, ᐆᒃᑐᕋᖅᑕᐅᔪᓐᓇᖏᓪᓗᑎᒃ ᓈᓴᖅᑕᐅᔪᓐᓇᖏᓪᓗᑎᒡᓗ; ᑕᕝᕙᓂ ᐅᖃᐅᑦᔭᐅᔪᒫᖅᐳᑦ, “ᐃᓄᖁᑎᒋᓐᖏᓚᑦᓯ,” ᐅᖃᖅᕕᐅᓕᕈᒫᕆᕗᑦ, “ᒎᑎᐅᑉ ᐆᒪᔫᑉ ᕿᑐᕐᖓᖏᑦ.” 
11ᔫᑕᐅᑉ ᐃᓄᖏᑦ ᐄᓴᕅᓕᒥᐅᓪᓗ ᐃᓄᖏᑦ ᑲᑎᒃᑲᓐᓂᕈᒫᕆᕗᑦ, ᓇᖕᒥᓂᖅᓗ ᓂᕈᐊᕈᒫᖅᐳᑦ ᓯᕗᓕᖅᑎᒃᓴᒥᖕᓂᒃ ᐊᑕᐅᓯᕐᖕᒥᒃ; ᓄᓇᒥᖕᓂᓗ ᒪᑭᑦᓱᒫᖅᐳᑦ, ᔨᔭᕆᐅᓪᓗ ᐅᓪᓗᖓ ᐊᖏᔪᖅᔪᐊᖑᓕᕈᒫᖅᐳᖅ.
