1ᓄᑕᕅᑦ ᐃᓕᑦᓯ, ᐊᖓᔪᖅᑳᓯ ᓈᓚᒃᓯᒋᒃ ᐊᑕᓂᕐᖕᒥ, ᑕᒪᓐᓇ ᓈᒻᒪᒃᑐᒥᒃ ᐱᓇᓱᐊᕐᖕᓂᐅᖕᒪᑦ. 
2“ᐊᑖᑍᓪᓗ ᐊᓈᓁᓪᓗ ᐅᐱᒋᑦᓯᐊᒃᑭᒃ” ᑖᓐᓇ ᐱᖁᔭᖅ ᓯᕗᓪᓕᐅᔪᖅ ᐊᖏᕈᑕᐅᓯᒪᔪᖅᑕᓕᒃ ᐃᒫᒃ, 
3“ᖃᓄᐃᖏᑦᓯᐊᖁᓪᓗᑎᑦ ᐊᑯᓂᓗ ᐃᓅᖁᓪᓗᑎᑦ ᓄᓇᒥ.”
4ᐃᓕᑦᓯᓕ ᐊᖓᔪᖅᑳᖑᔪᓯ, ᕿᑐᕐᖓᓯ ᓂᓐᖓᒃᓴᕐᖕᓂᐊᕐᖕᓇᒋᑦ, ᐋᖅᑭᒃᓱᕋᓱᐊᖔᖅᓯᒋᒡᓕ ᐱᕈᖅᐸᓪᓕᐊᑎᓪᓗᒋᑦ ᖃᐅᑦᔨᑎᖃᑦᓯᐊᖁᓪᓗᒋᑦ ᐃᓕᓯᒪᑦᓯᐊᖅᓗᑎᒡᓗ ᐊᑕᓂᐅᑉ ᐊᔪᕆᖅᑑᓯᖏᓐᓂᒃ.
5ᐃᓕᑦᓯ ᓂᐅᕕᐊᖑᓯᒪᓪᓗᓯ ᐱᔨᐅᔪᓯ ᐊᖓᔪᖅᑳᓯ ᓄᓇᒦᑦᑐᑦ ᓈᓚᒃᓯᒋᒃ, ᓯᕘᕋᓗᓯ ᓴᔪᒡᓗᓯᓗ, ᓱᓕᑦᓯᐊᖅᓗᓯ ᐆᒻᒪᑎᑦᓯᒍᑦ, ᙭ᔅᑑᓯᒥᒃ ᐱᔨᑦᓯᕐᖕᓂᑦᓯᑐᑦ. 
6ᑕᑯᓐᓇᖅᑎᓪᓗᒋᑦ ᐱᑦᓯᐊᕋᓱᐊᑐᐃᓐᓇᖏᓪᓗᓯ, ᓈᒻᒪᒋᔭᐅᔪᒪᓂᕐᖕᒧᑦ ᑖᒃᑯᓄᖓ; ᙭ᔅᑑᓯᐅᓪᓕ ᐱᔨᖏᑎᑐᑦ, ᐆᒻᒪᒻᒧᑦ ᐃᓗᖏᖅᓱᖅᑐᒧᑦ ᒎᑎᐅᑉ ᐱᔪᒪᔭᖓ ᓈᓚᒡᓗᒍ. 
7ᐱᓇᓱᐊᒐᒃᓴᓯ ᐱᓇᓱᐊᑦᓯᐊᕋᓱᐊᖅᓯᐅᒃ ᖁᕕᐊᒋᓗᒋᑦ ᐊᑕᓂᕐᖕᒧᑦ ᐱᔨᑦᓯᖅᑐᑎᑐᑦ ᐃᓄᑐᐃᓐᓇᕐᖕᒥᒃ ᐃᓱᒪᖃᖏᓪᓗᓯ. 
8ᖃᐅᔨᒪᒐᑦᓯ ᐱᓂᐊᑦᓯᐊᕐᖕᓂᖏᑦ ᒪᓕᒡᓗᒋᑦ, ᐊᑕᓂᐅᑉ ᐊᑭᓕᕈᒫᕐᖕᒪᒋᑦ ᐊᑐᓂᑦ, ᓂᐅᕕᐊᖑᓯᒪᓂᕐᖕᒧᑦ ᐱᔨᐅᒐᓗᐊᖅᐸᑦ ᐱᔨᐅᖏᒃᑲᓗᐊᖅᐸᓪᓘᓐᓃᑦ.
9ᐊᖓᔪᖅᑳᖑᔪᓯ, ᓂᐅᕕᐊᕆᓯᒪᓪᓗᒋᑦ ᐱᔨᒋᔭᓯ ᑍᒫᑦᓮᓐᓇᖅᑕᐅᖅ ᐱᓂᐊᖅᕕᒋᓯᒋᒃ, ᐃᓕᕋᓇᖅᓵᖅᑍᓕᒋᑦᓯᓗ ᓯᕘᕋᓵᕆᓂᒃᑯᑦ, ᐃᖅᑲᐅᒪᓗᓯ ᑕᒪᑦᓯ ᐊᖓᔪᖅᑳᖃᕋᑦᓯ ᐊᑕᐅᓯᕐᖕᒥᒃ ᕿᓚᖕᒦᑦᑐᒥᒃ, ᑖᑦᓱᒪᓂᓗ ᐃᓄᐃᑦ ᐊᑦᔨᒌᖏᑦᑐᒥᒃ ᐱᓂᐊᖅᕕᐅᓐᖏᓚᑦ.
10ᑭᖑᓪᓕᖅᐹᒥᒡᓕ, ᓲᖑᔫᒋᑦᓯ ᐊᑕᓂᕐᖕᒥ ᐊᔪᒐᖃᖏᑦᑑᑉ ᐱᔪᓐᓇᕐᖕᓂᖓᓄᑦ. 
11ᒎᑎᐅᑉ ᓴᐴᓗᑕᓕᒫᖓ ᐊᑎᓕᖅᓯᐅᒃ, ᓵᑖᓇᓯᐅᑉ ᐱᖏᑦᓯᖅᑐᖅᑑᑉ ᓯᓔᕐᕆᒃᓯᓂᖏᓐᓄᑦ ᓲᖑᖁᓪᓗᓯ. 
12ᐃᓄᖕᓂᒃ ᑎᒥᖃᖅᑐᓂᒃ ᑕᑯᒃᓴᐅᔪᓂᒃ ᐅᓇᑕᖏᓐᓇᑦᑕ, ᐊᔪᖏᑦᑐᖅᔪᐊᓄᓪᓕ ᐅᓇᑕᖅᐳᒍᑦ, ᐱᔪᓐᓇᖅᑐᖅᔪᐊᓄᑦ, ᐊᐅᓚᑦᓯᔪᓄᑦ ᓯᓚᖅᔪᐊᕐᖕᒥ ᐊᖓᔪᖅᑲᐅᔪᓄᑦ, ᐊᖓᔪᖅᑳᖑᑎᑕᐅᔪᓄᓪᓗ ᓯᓚᖅᔫᑉ ᑕᒪᑐᒪ ᑖᖅᑑᓂᖓᓂ ᐱᔪᓐᓇᕐᖕᓂᖅᔪᐊᖃᖅᑐᓄᑦ, ᐊᓂᕐᖕᓂᕐᖕᓄᑦ ᐱᐅᖏᑦᑐᖅᔪᐊᓄᑦ ᕿᓚᐅᑉ ᐊᑖᓃᑦᑐᓄᑦ. 
13ᑍᒤᒻᒪᑦ ᒎᑎᐅᑉ ᓴᐴᓗᑕᓕᒫᖓ ᐊᑎᓕᖅᓯᐅᒃ, ᐅᓪᓗᖅ ᐱᐅᖏᑦᑐᖅ ᓇᓪᓕᐅᑎᒃᐸᑦ ᓵᓚᐅᖁᓇᓯ, ᐊᑭᕋᖅᑐᖅᑎᐅᑉ ᐱᒋᐊᖅᑕᕐᖕᓂᖓᓂᒃ ᐃᓕᑦᓯᓐᓄᑦ; ᐅᓇᑕᖅᑎᓪᓗᓯ ᓵᓚᐅᖁᓇᓯ.
14ᑍᒤᒻᒪᑦ ᓇᖏᖅᓗᓯ ᐸᕐᖕᓇᒃᓯᒪᓕᕆᑦᓯ, ᕿᑎᑦᓯᒍᑦ ᑕᑦᓯᕈᓯᔭᖅᓗᓯ ᓱᓕᓂᕐᖕᒥᒃ, ᓴᒡᕕᖕᒥᐅᑕᖅᓗ ᐊᑎᓗᒍ ᓇᓛᒎᕐᖕᓂᖅ, 
15ᑲᒥᒃᓯᒪᒋᑦᓯᓗ ᐅᖃᐅᓰᑦ ᑐᓴᕈᒥᓇᖅᑐᑦ ᓮᒻᒪᖅᑎᑕᐅᓇᖅᑐᓪᓗ ᐅᖃᐅᓯᕆᔪᓐᓇᖅᓗᒋᑦ ᐊᑐᐃᓐᓇᐅᖁᓪᓗᓯ; 
16ᐱᔭᕆᐊᖃᕐᖕᓂᖅᐸᐅᕗᖅᓕ ᑕᒤᓐᓂᑦ, ᐅᒃᐱᕐᖕᓂᒃᑯᑦ ᑲᔪᓯᓂᖅ ᓴᐴᓗᑕᕆᓗᒍ; ᑖᑦᓱᒧᖓ ᓵᑖᓇᓯᐅᑉ ᖃᖅᔪᖏᓐᓂᒃ ᐃᑯᒪᓕᖕᓂᒃ ᖃᒥᑦᓯᔪᓐᓇᖁᓪᓗᓯ. 
17ᓇᓴᖅᓯᒪᓗᓯᓗ ᐱᐅᓕᔭᐅᓂᕐᖕᒥᒃ, ᓴᕕᒡᔪᐊᖃᖅᓗᓯᓗ ᐊᓂᕐᖕᓂᕐᖕᒥᒃ, ᑕᕝᕙ ᒎᑎᐅᑉ ᐅᖃᐅᓯᖏᓐᓂᒃ. 
18ᑐᒃᓯᐊᑦᓮᓐᓇᕆᑦᓯ ᐊᓂᕐᖕᓂᒃᑯᑦ, ᑐᒃᓯᐊᕈᑎᖃᖅᓗᓯ ᓱᓇᑐᐃᓐᓇᕐᖕᓂᒃ ᕿᓄᓗᓯᓗ. ᐃᒃᐱᒍᓱᑦᓯᐊᕆᑦᓯ ᓴᐱᓕᖅᑍᓕᓗᓯ, ᑐᒃᓯᐅᑦᔨᕙᒡᓗᓯᓗ ᐃᑦᔪᕐᖕᓁᑎᑕᐅᓯᒪᔪᓂᒃ ᑕᒤᓐᓂᒃ, 
19ᐅᕙᖓᑦᑕᐅᖅ ᑐᒃᓯᐅᑎᓯᓐᖓ, ᑐᓂᓯᕕᐅᖁᓪᓗᖓ ᐅᖃᐅᓯᒃᓴᒥᒃ ᓯᕘᕋᖏᓪᓗᖓ ᐅᖃᓪᓚᒋᐊᖃᓕᕌᖓᒪ ᐅᖃᐅᓰᑦ ᑐᓴᕈᒥᓇᖅᑐᑦ ᓇᓗᓇᕐᖕᓂᖏᑦ ᓇᓗᓁᕈᓐᓇᖅᓗᒋᑦ. 
20ᑕᒪᑐᒧᖓ ᐅᖃᐅᓯᕐᖕᓄᑦ ᑐᓴᕈᒥᓇᖅᑐᓄᑦ ᑎᓕᔭᐅᓯᒪᒐᒪ ᐅᖃᖅᑎᐅᖁᓪᓗᖓ, ᒫᓐᓇ ᑎᒍᔭᐅᓯᒪᕕᖕᒦᒐᓗᐊᖅᑐᖓ; ᓯᕘᕋᓇᖓ ᐅᖃᕈᓐᓇᖁᓪᓗᖓ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᓲᖅᓗ ᐅᖃᓪᓚᒃᑐᒃᓴᐅᒐᒪ.
21ᐅᒃᐱᖅᑑᖃᑎᕗᑦ ᓇᒡᓕᒋᔭᕗᑦ ᑍᑭᑰᓯ ᑲᔪᓯᑦᓯᐊᖅᓗᓂ ᐱᔨᐅᔪᖅ ᐊᑕᓂᐅᑉ ᐱᓇᓱᐊᕐᖕᓂᖓᓄᑦ, ᑖᑦᓱᒪ ᐅᖃᐅᑎᓂᐊᖅᐹᓯ ᖃᓄᐃᒻᒪᖔᕐᖕᒪ ᖃᐅᔨᑦᓯᐊᖁᓪᓗᓯ ᑕᒤᓐᓂᒃ. 
22ᑍᒤᒻᒪᑦ ᑎᓕᕙᕋ ᐃᓕᑦᓯᓐᓄᑦ ᑕᒪᑐᒥᖓ ᐱᑦᔪᑎᖃᖅᓗᖓ, ᑐᓴᖁᓪᓗᓯ ᖃᓄᐃᓐᓂᑦᑎᓐᓂᒃ, ᐱᕙᓪᓕᖅᑎᑕᐅᖁᓪᓗᓯᓗ ᑖᑦᓱᒧᖓ.
23ᒎᑎᐅᑉ ᐊᑖᑕᐅᑉ ᐊᑕᓂᑦᑕᓗ ᔩᓱᓯ ᙭ᔅᑑᓯᐅᑉ ᑐᓂᓯᕕᒋᓕᓯ ᐅᒃᐱᖅᑑᖃᑎᒌᑦ ᓮᒻᒪᖅᑎᑕᐅᓯᒪᓂᖓᓂᒃ ᓇᒡᓕᖕᓂᕐᖕᒥᒡᓗ ᐅᒃᐱᕐᖕᓂᕐᖕᒥᒡᓗ. 
24ᒎᑎᐅᓪᓗ ᐱᔪᓐᓇᖅᑎᑦᓯᓂᖓᓄᑦ ᐃᓚᒋᔭᐅᓕᑦ, ᐊᑕᓂᕐᖕᒥᒃ ᔩᓱᓯ ᙭ᔅᑑᓯᒥᒃ ᓇᒡᓕᒋᔭᖃᖅᑐᑦ, ᑲᔪᓯᑦᓯᐊᖅᑐᒥᒡᓗ ᐅᖓᒋᔭᖃᖅᑐᑦ ᑖᑦᓱᒥᖓ.
