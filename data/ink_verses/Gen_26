1ᑕᕝᕙ ᑕᒫᓂ ᓄᓇᓕᒫᒥ ᑳᖕᓇᖅᑐᖅᔪᐊᖑᓕᕆᕗᖅ, ᓯᕗᓂᖓᒍᑦ ᑍᒤᓚᐅᕐᖕᓂᕐᖕᒥᑐᑦ ᐂᕝᕙᕋᕼᐋᒻ ᐃᓅᑎᓪᓗᒍ. ᐂᓴᑭᓗ ᓄᓇᒧᑦ ᒋᕌᕆᒧᐊᖅᐳᖅ, ᐊᐱᒥᓕᑭᒧᐊᖅᓗᓂ ᐱᓕᔅᑍᓂᒥ ᐊᖓᔪᖅᑳᖅᔪᐊᖑᔪᒧᑦ. 
2ᐊᑕᓂᖅ ᓴᖅᑭᓚᐅᕐᖕᒪᑦ ᐂᓴᑭᒧᑦ ᐅᖃᖅᓗᓂ, “ᐃᑦᔨᑉᑎᒧᐊᕐᖕᓂᐊᕐᖕᓇᒃ; ᓇᔪᖅᑕᐅᖁᔭᓐᓂ ᐅᖃᐅᑎᓂᐊᖅᐸᒋᑦ ᓄᓇᒋᓂᐊᖅᑕᕐᖕᓂᒃ. 
3ᑕᒫᓂ ᓄᓇᖃᑬᓐᓇᓕᕆᑦ, ᐃᓚᒋᓂᐊᖅᐸᒋᑦ, ᓮᒻᒪᖅᑎᓪᓗᑎᓪᓗ; ᐃᓕᖕᓄᑦ ᑭᖑᕚᕐᖕᓄᓪᓗ ᓄᓁᑦ ᑕᒪᒃᑯᐊ ᑐᓂᔪᒫᕋᒃᑭᑦ, ᐊᖏᕈᑎᒋᓯᒪᔭᕋᓗ ᑲᔪᓯᑎᑦᓱᒫᖅᐸᕋ ᐊᑖᑕᖕᓄᑦ ᐂᕝᕙᕋᕼᐋᒧᑦ ᐅᖃᕕᒍᑎᒋᓚᐅᖅᑕᕋ. 
4ᑭᖑᕚᑎᑦ ᐅᓄᖅᑐᖅᔪᐊᓐᖑᖅᑎᑦᓱᒫᖅᐸᒃᑲ ᕿᓚᐅᑉ ᐅᓪᓗᕆᐊᖏᑎᑐᑦ, ᑕᒪᒃᑯᐊᓗ ᓄᓇᒋᔭᐅᔪᓕᒫᑦ ᑐᓂᔪᒫᖅᐸᒃᑲ ᑭᖑᕚᕐᖕᓄᑦ; ᑭᖑᕚᑎᓪᓗ ᐊᖅᑯᑎᒋᓗᒋᑦ ᐃᓅᖃᑎᒌᒡᔪᐊᑦ ᓄᓇᖅᔪᐊᕐᖕᒥ ᓮᒻᒪᖅᑎᑕᐅᔪᒫᖅᐳᑦ; 
5ᐂᕝᕙᕋᕼᐋᒻ ᓂᐱᓐᓂᒃ ᓈᓚᓚᐅᕐᖕᓂᖓᓄᑦ ᐊᖓᔪᖅᑳᖑᓂᓐᓂᒃ, ᐊᑐᖅᑕᐅᖁᔭᓐᓂᒡᓗ, ᒪᓕᒐᒃᓴᐅᖁᔭᓐᓂᒡᓗ ᐱᖁᔭᓐᓂᒡᓗ ᒪᓕᑦᓯᐊᓚᐅᕐᖕᒪᑦ.”
6ᑍᒤᒻᒪᑦ ᐂᓴᑭ ᓄᓇᖃᓕᓚᐅᖅᐳᖅ ᒋᕌᕆᒥ. 
7ᑕᕝᕙᓂᓕ ᐊᖑᑎᓂᑦ ᓄᓇᖃᖅᑐᓂᑦ ᐊᐱᕆᔭᐅᔭᕌᖓᒥ ᓄᓕᐊᖓᑕ ᒥᒃᓵᓄᑦ ᐅᖃᖃᑦᑕᖅᐳᖅ, “ᓇᔭᒐᐅᓇ”; ᑲᑉᐱᐊᓱᓚᐅᕋᒥ ᐅᖃᕆᐊᒃᓴᖅ, “ᐅᓇ ᓄᓕᐊᕋ.” ᐃᓱᒪᓚᐅᕋᒥ, “ᐊᖑᑎᓄᑦ ᑐᖁᑕᐅᑐᐃᓐᓇᕆᐊᖃᖅᐳᖓ ᕇᐱᑲ ᐱᑦᔪᑎᒋᓗᒍ”; ᑖᓐᓇ ᐃᓂᖁᓇᖅᑐᒻᒪᕆᐅᖕᒪᑦ. 
8ᐊᑯᓂ ᑕᕝᕙᓃᓯᒪᓕᖅᑎᓪᓗᒍ, ᐊᐱᒥᓕᑭ ᐱᓕᔅᑍᓂᒥᐅᑦ ᐊᖓᔪᖅᑳᖅᔪᐊᖓᑦ ᐃᒐᓛᒥᒍᑦ ᐃᑦᑐᐊᖓᓪᓗᓂ ᑕᑯᓐᓇᖅᐳᖅ ᐂᓴᑭ ᕇᐱᑲᒥᒃ ᐃᕿᒻᒥᑎᓪᓗᒍ ᓄᓕᐊᒥᑐᑦ. 
9ᐊᐱᒥᓕᑭᐅᓪᓗ ᐂᓴᑭ ᕾᖁᕚ, ᐅᖃᐅᑎᓪᓗᒍᓗ, “ᑕᑯᒋᑦ, ᑖᓐᓇ ᐊᕐᖕᓇᖅ ᓄᓕᐊᕆᕙᑦ; ᓱᒻᒪᓪᓕ ᐅᖃᖃᑦᑕᖅᐱᑦ, ‘ᐅᓇ ᓇᔭᒐ?’”
10ᐊᐱᒥᓕᑭᓕ ᐅᖃᓕᖅᐳᖅ, “ᐅᕙᑦᑎᓐᓄᑦ ᖃᓄᐃᓕᐅᕋᓱᖕᓂᖅᐱᑦ? ᐊᖑᑎᑦ ᐃᓚᖓᓐᓄᑦ ᓄᓕᐊᑦ ᐃᓐᓇᖓᖃᑎᒋᔭᐅᔪᓐᓇᓚᐅᖅᐳᖅ, ᐃᓐᓇᖓᖃᑎᒋᔭᐅᓐᓂᖅᐸᑦ ᑕᕝᕙ ᐅᕙᑦᑎᓐᓂᒃ ᐸᓯᔭᒃᓴᓐᖑᖅᑎᑦᓯᒐᔭᓚᐅᖅᐳᑎᑦ.” 
11ᐊᐱᒥᓕᑭᓗ ᐃᓄᓕᒫᓄᑦ ᐅᓗᕆᐊᓇᖅᑐᒥᒃ ᐅᖃᓕᖅᐳᖅ ᐃᒫᒃ: “ᓇᓪᓕᐊᑦ ᐆᒥᖓ ᐊᖑᒻᒥᒃ ᓄᓕᐊᖓᓂᒡᓘᓐᓃᑦ ᐊᒃᑐᐃᔪᖅ ᑖᓐᓇ ᑐᖁᑕᒃᓴᐅᕗᖅ.”
12ᐂᓴᑭᓗ ᑕᕝᕙᓂ ᓄᓇᒥ ᐱᕈᖅᓯᐊᒃᓴᓂᒃ ᑲᓐᖓᖅᓱᐃᕗᖅ, ᑕᒪᑐᒪᓂᓗ ᐊᕐᕌᒍᒥ ᐱᕈᖅᑐᓂᒃ ᑲᑎᖅᓱᐃᓚᐅᖅᐳᖅ 100-ᐃᖅᑐᓪᓗᐊᖅᑐᓂᒃ ᐅᓄᕐᖕᓂᖅᓴᓂᒃ, ᐊᑕᓂᐅᑉ ᓮᒻᒪᖅᑎᓚᐅᕐᖕᒪᒍ. 
13ᐊᖑᓪᓗ ᐊᒃᓗᐃᑦᑑᐊᓘᓕᓚᐅᖅᐳᖅ, ᐱᑖᖅᐸᓪᓕᐊᑐᐃᓐᓇᖅᓗᓂ ᐊᔪᖅᓴᖏᑦᑐᖅᔪᐊᖑᓂᕐᖕᒧᑦ ᐊᒡᓛᑦ ᑎᑭᓪᓗᓂ. 
14ᐆᒪᔪᖁᑎᖃᓚᐅᕐᖕᒪᑦ ᐅᓄᖅᑐᒻᒪᕆᐊᓗᖕᓂᒃ ᓰᐱᓂᒃ ᐃᒻᒧᒃᓯᐅᒐᕐᖕᓂᒡᓗ, ᐱᔨᖃᖅᓗᓂᓗ ᐅᓄᖅᑐᓂᒃ, ᐱᓕᔅᑍᓂᒥᐅᓂᓪᓗ ᐊᒡᓛᑦ ᓱᒐᓗᓗᐊᕆᔭᐅᓕᓚᐅᖅᐳᖅ. 
15ᑍᒤᒻᒪᑦ ᐃᒥᖅᑕᖅᕕᓕᒫᑦ ᐱᓕᔅᑍᓂᒥᐅᓂᑦ ᓄᓇᒥᒃ ᐃᓗᓪᓕᖅᓱᖅᑕᐅᓚᐅᖅᐳᑦ ᑕᑕᓪᓗᒋᑦ ᐂᓴᑭᐅᑉ ᐊᑖᑕᖓᑕ ᐂᕝᕙᕋᕼᐋᒻ ᐱᔨᖏᓐᓄᑦ ᐃᑎᖅᓴᓕᐅᖅᑕᐅᓯᒪᔪᑦ ᓱᓕ ᐂᕝᕙᕋᕼᐋᒻ ᐃᓅᑎᓪᓗᒍ.
16ᑕᕝᕙ ᐊᐱᒥᓕᑭ ᐅᖃᓕᖅᐳᖅ ᐂᓴᑭᒧᑦ, “ᓄᓇᑦᑎᓐᓂᑦ ᐊᐅᓪᓚᓕᕆᑦ; ᐅᕙᑦᑎᓐᓂᑦ ᐊᒡᓛᑦ ᐱᔪᓐᓇᕐᖕᓂᖅᓴᐅᓕᕋᕕᑦ.” 
17ᑍᒤᒻᒪᑦ ᐂᓴᑭ ᑕᕝᕙᓐᖓᑦ ᓄᓇᒥᑦ ᐊᐅᓪᓚᖅᐳᖅ, ᑕᖕᒫᖅᓗᓂᓗ ᒋᕌᕆᐅᑉ ᓇᖅᓴᖓᓂ, ᑕᕝᕙᓂᓗ ᓄᓇᖃᓕᖅᓗᓂ. 
18ᑕᕝᕙ ᑕᒫᓂ ᐃᒥᖅᑕᖅᕕᖕᓂᒃ ᐃᑎᖅᓴᓕᐅᕆᒋᕗᖅ ᐂᕝᕙᕋᕼᐋᒻ ᐃᓅᑎᓪᓗᒍ ᐃᒥᖅᑕᖅᕕᓕᐊᕆᔭᐅᓚᐅᖅᑐᓂᒃ; ᑖᒃᑯᐊ ᐱᓕᔅᑍᓂᒥᐅᓂᑦ ᓄᓇᒥᒃ ᐃᓗᓪᓕᖅᓱᖅᑕᐅᓚᐅᕐᖕᒪᑕ ᐂᕝᕙᕋᕼᐋᒻ ᑐᖁᖓᑕ ᑭᖑᓂᖓᓂ; ᐂᓴᑭᐅᓪᓗ ᑍᒫᑦᓮᓐᓇᖅ ᐊᑎᖃᖅᑎᑉᐰᑦ ᐊᑖᑕᖓᑕ ᐊᑎᖃᖅᑎᓚᐅᖅᑕᖏᑎᑐᑦ.
19ᐂᓴᑭᐅᓪᓗ ᐱᔨᖏᑦ ᐃᒥᖅᑕᖅᕕᒃᓴᒥᒃ ᐃᑎᖅᓴᓕᐅᕆᕗᑦ ᑕᒫᓂ ᓇᖅᓴᒥ ᓇᓂᓯᓪᓗᑎᒡᓗ ᐃᒥᕐᖕᒥᒃ ᓄᓇᐅᑉ ᐃᓗᐊᓂᑦ ᑰᒃᑐᒥᒃ. 
20ᓰᐱᓕᕆᔩᓪᓗ ᑕᒫᓂ ᒋᕌᕆᒥᐅᑦ ᐂᕙᖃᑎᖃᓕᓚᐅᖅᐳᑦ ᐂᓴᑭᐅᑉ ᓰᐱᓕᕆᔨᖁᑎᖏᓐᓄᑦ ᐅᖃᖅᓗᑎᒃ, “ᐅᓇᓕ ᐃᒪᖁᑎᕗᑦ.” ᑍᒤᒻᒪᑦ ᐂᓴᑭᐅᑉ ᑖᓐᓇ ᐃᒥᖅᑕᖅᕕᒃ ᐊᑦᓯᖅᐹ ᐃᓰᒃᒥᒃ, ᑕᒫᓂ ᐂᕙᖃᑎᒋᔭᐅᓚᐅᕋᒥᒃ.
21ᐃᒥᖅᑕᖅᕕᒃᓴᒥᒡᓗ ᐃᑎᖅᓴᓕᐅᕆᒃᑲᓐᓂᕆᕗᑦ, ᑖᓐᓇᓕᑦᑕᐅᖅ ᓱᓕ ᐂᕙᑦᔪᑕᐅᓕᕆᕗᖅ, ᑍᒤᒻᒪᑦ ᐊᑦᓯᕆᕚ “ᓯᑦᓇᒥᒃ.” 
22ᑕᕝᕙᓐᖓᓪᓗ ᓄᓇᒥᑦ ᓅᓐᓇᒥ ᐊᓯᐊᓄᑦ ᐃᒥᖅᑕᖅᕕᒃᓴᒥᒃ ᐃᑎᖅᓴᓕᐅᕆᒃᑲᓐᓂᕆᕗᖅ, ᑖᓐᓇᓕ ᐂᕙᑦᔪᑕᐅᓐᖏᓚᖅ, ᑍᒤᒻᒪᑦ ᐊᑦᓯᖅᐹ “ᕆᕼᐅᐳᑎᒥᒃ.” ᐅᖃᖅᓗᓂ, “ᒫᓐᓇ ᐊᑕᓂᐅᑉ ᐃᓂᑖᖅᑎᑉᐹᑎᒍᑦ, ᑕᒫᓂᓗ ᐱᕙᓪᓕᐊᑦᓯᐊᕈᓐᓇᕐᖕᓂᐊᓕᖅᐳᒍᑦ.”
23ᑕᒫᓐᖓᓪᓗ ᐱᓪᓗᓂ ᐱᐊᕐᓯᐸᒧᐊᖅᐳᖅ. 
24ᑕᒪᑐᒪᓂᓗ ᐅᓐᓄᐊᒥ ᐊᑕᓂᖅ ᓴᖅᑭᑉᐳᖅ ᑖᑦᓱᒧᖓ ᐅᖃᖅᓗᓂᓗ, “ᐊᑖᑕᕕᑦ ᐂᕝᕙᕋᕼᐋᒻ ᒎᑎᒋᕚᖓ; ᑲᑉᐱᐊᓱᖕᓂᐊᕐᖕᓇᒃ, ᐃᓚᒋᕙᒋᑦ ᓮᒻᒪᖅᑎᓐᓂᐊᖅᐸᒋᓪᓗ ᑭᖑᕚᑎᓪᓗ ᐅᓄᖅᓯᑎᑦᓱᒫᖅᐸᒃᑲ ᐱᔨᒐ ᐂᕝᕙᕋᕼᐋᒻ ᐱᑦᔪᑎᒋᓪᓗᒍ.” 
25ᑕᕝᕙᓂᓗ ᐂᓴᑭ ᑐᓂᕐᕈᓯᖅᕕᓕᐅᖅᐳᖅ ᑐᒃᓯᐊᖅᓗᓂᓗ ᐊᑕᓂᕐᖕᒧᑦ, ᑕᕝᕙᓂᓗ ᑕᖕᒫᖅᑎᖅᓗᓂ, ᐱᔨᖏᓪᓗ ᐃᒥᖅᑕᖅᕕᒃᓴᒥᒃ ᐃᑎᖅᓴᓕᐅᕆᕗᑦ.
26ᐊᐱᒥᓕᑭᓗ ᒋᕌᕆᒥᓐᖔᖅᓗᓂ ᑎᑭᑉᐹ ᐃᓚᖃᖅᓗᓂ ᐊᕼᐅᔮᑎᒥᒃ ᐃᓱᒪᓕᐅᖅᑎᒥᓂ ᐱᑰᓕᒥᒡᓗ ᐅᓇᑕᖅᑐᒃᓴᖁᑎᖏᓐᓄᑦ ᐊᖓᔪᖅᑳᖑᔪᒥᒃ. 
27ᑕᕝᕙ ᐂᓴᑭᐅᑉ ᐊᐱᕆᕔᑦ, “ᓱᖕᒪᑦ ᐅᕙᓐᓄᑦ ᑎᑭᑉᐱᓯ, ᖃᐅᔨᓚᐅᕋᒪ ᐆᒥᒋᓪᓗᖓ ᐊᐅᓪᓚᖅᑎᓚᐅᕋᑦᓯᓐᖓ?”
28ᑖᒃᑯᐊ ᑭᐅᕚᑦ, “ᒫᓐᓇ ᓇᓗᓇᖏᑦᑐᒥᒃ ᖃᐅᔨᒐᑦᑕ ᐊᑕᓂᐅᑉ ᐃᓚᒋᖕᒪᑎᑦ; ᐅᖃᓕᖅᐳᒍᑦ, ᐅᖃᕕᖃᑎᒌᒋᐊᖃᕋᑦᑕ ᐃᓕᖕᓄᑦ ᐅᕙᑦᑎᓐᓄᓪᓗ, ᐊᖏᖃᑎᒌᒍᑎᓕᐅᓚᐅᖅᑕ ᐃᓕᖕᓄᑦ. 
29ᐅᕙᑦᑎᓐᓂᒃ ᖃᓄᐃᓕᓯᖁᓇᒃ, ᑍᒫᒃᑕᐅᖅ ᐃᓕᑦᓯᓐᓂᒃ ᐊᒃᑐᖅᓯᓚᐅᖏᓐᓇᑦᑕ ᖃᓄᐃᓕᓯᓚᐅᕋᑕᓗ ᐱᐅᔪᒥᒃ ᐱᓂᐊᕐᖕᓂᖃᖅᓗᑕ ᓮᒪᓇᖅᑐᒥᒃ ᐊᐅᓪᓚᖅᑎᑦᓯᓚᐅᖅᐳᒍᑦ. ᒫᓐᓇᓗ ᐊᑕᓂᐅᑉ ᓮᒻᒪᖅᑎᓯᒪᕚᑎᑦ.” 
30ᑍᒤᒻᒪᑦ ᓂᕆᓂᐊᖅᑕᖏᓐᓂᒃ ᐊᑐᐃᓐᓇᕈᖅᑎᕆᕗᖅ, ᑖᒃᑯᐊᓗ ᓂᕆᕗᑦ ᐃᒥᖅᓗᑎᒡᓗ. 
31ᖃᐅᑎᓪᓗᒍᓕ ᐅᓪᓛᒻᒪᕆᒃᑯᑦ ᑖᒃᑯᐊ ᐊᑐᓂᑦ ᐅᖃᕕᒍᑎᓕᐅᖅᐳᑦ ᐃᒻᒥᖕᓄᑦ; ᐂᓴᑭᐅᓪᓗ ᐊᐅᓪᓚᖅᑎᑉᐰᑦ, ᐊᕕᓕᖅᓗᑎᒡᓗ ᐃᓚᓐᓇᕇᑦᓯᐊᖅᓗᑎᒃ.
32ᐅᓪᓗᒥᓗ ᑖᑦᓱᒪᓂ ᐂᓴᑭᐅᑉ ᐱᔨᖏᑕ ᐅᐸᒡᓗᒍ ᐃᒥᖅᑕᖅᕕᒃᓴᒥᒃ ᐃᑎᖅᓴᓕᐅᖅᑕᒥᖕᓂᒃ ᐅᖃᐅᑎᕚᑦ, “ᐃᒥᕐᖕᒥᒃ ᓇᓂᓯᕗᒍᑦ.” 
33ᑖᓐᓇᓗ ᐃᒥᖅᑕᖅᕕᒃ ᐊᑦᓯᖅᐹ “ᓯᐸᒥᒃ.” ᑍᒫᒃ ᑕᕝᕙ ᐃᒡᓗᒐᓮᑦ ᐱᐊᕐᓯᐸᒥᒃ ᐊᑎᖃᓕᖅᐳᑦ ᐅᓪᓗᒥᒧᑦ ᑎᑭᓪᓗᒍ.
34ᐄᓴᓕ ᐊᕐᕌᒍᖃᓕᖅᓗᓂ 40-ᓂᒃ, ᓄᓕᐊᓂᓚᐅᖅᐳᖅ ᔫᑎᑕᒥᒃ ᐲᕆᐅᑉ ᐸᓂᖓᓂᒃ ᕼᐃᑍᑎᒥᐅᑕᒥᒃ, ᐸᓯᒫᑎᒥᒡᓗ ᐃᓘᓂᐅᑉ ᐸᓂᖓᓂᒃ ᕼᐃᑍᑎᒥᐅᑕᐅᖕᒥᔪᒥᒃ. 
35ᑖᒃᑯᐊᒡᓕ ᐂᓴᑭᐅᑉ ᕇᐱᑲᐅᓪᓗ ᐃᓅᓯᖏᖕᓂᒃ ᖁᕕᐊᓇᖅᑎᑦᓯᓚᐅᓐᖏᓚᒃ.
