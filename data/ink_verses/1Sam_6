1ᐊᑕᓂᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓ ᐱᓕᔅᑍᓂᒦᓚᐅᖅᐳᖅ ᑕᖅᑭᓂᒃ 7-ᓂᒃ. 
2ᐱᓕᔅᑍᓂᒥᐅᓪᓗ ᕾᖁᔨᓚᐅᖅᐳᑦ ᑐᓂᕐᕈᓯᖅᑎᑦᓯᔨᓂᒃ ᖃᐅᔨᓇᓱᐊᖅᑎᓂᒡᓗ ᐊᐱᕆᓪᓗᒋᓪᓗ, “ᖃᓄᐃᓕᐅᖅᑐᒃᓴᐅᕕᑖ ᐊᑕᓂᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓᓂᒃ? ᐅᖃᐅᑎᓚᐅᖅᑎᒍᑦ ᐅᑎᖅᑎᓐᓂᐊᕈᑦᑎᒍ ᐃᓂᖓᓄᑦ ᓱᓇᒥᒃ ᐃᓚᖃᖅᓗᓂ ᐊᐅᓪᓚᖅᑎᑕᒃᓴᕆᕙᕗᑦ?”
3ᑖᒃᑯᐊ ᑭᐅᕗᑦ, “ᐄᓴᕅᓕᒥᐅᑉ ᒎᑎᖓᑕ ᐊᖏᕈᑎᖓᑕ ᐃᒃᓯᖅᕕᖁᑎᖓ ᐊᐅᓪᓚᖅᑎᓐᓂᐊᕈᑦᓯᐅᒃ, ᐃᓚᖃᖏᓪᓗᒍ ᐊᐅᓪᓚᖅᑎᑕᒃᓴᕆᓐᖏᓚᓯ, ᐊᐅᓪᓚᖅᑎᑦᓯᖃᓯᐅᑦᔨᔪᒃᓴᐅᕗᓯᓕ ᐂᑦᑑᑎᓂᒃ ᐸᓯᔭᒃᓴᐅᓂᑦᓯ ᐊᑭᓕᐅᑎᒃᓴᖓᓂᒃ. ᑕᕝᕙ ᑍᒤᓕᐅᕈᑦᓯ ᐋᖅᑭᒃᑕᐅᓂᐊᖅᐳᓯ, ᖃᐅᔨᓂᐊᖅᐳᓯᓗ ᓱᖕᒪᑦ ᑖᑦᓱᒧᖓ ᓱᒋᐊᖅᑕᐅᓐᓂᕐᖕᒪᒑᑦᓯ.”
4ᐃᓄᐃᓪᓗ ᐊᐱᕆᕗᑦ, “ᓱᓇᓃᒃ ᐂᑦᑑᑎᖃᖅᑐᒃᓴᐅᕕᑖ ᐸᓯᔭᒃᓴᐅᓂᑦᑎᓐᓄᑦ ᐊᑭᓕᐅᑎᒃᓴᓂᒃ?”
5ᑖᒃᑯᐊ ᓴᓇᓐᖑᐊᖅᑕᒃᓴᕆᕙᓯ ᐋᓐᓂᐊᓇᖅᑐᓐᖑᐊᑦ ᐊᕕᓐᖓᓐᖑᐊᓪᓗ ᐃᓕᑦᓯᓐᓂᒃ ᓱᕅᓚᐅᕐᖕᒪᑕ ᓄᓇᑦᓯᓐᓂᒡᓗ, ᓂᖅᑐᕐᖕᓇᖅᓯᑎᑕᒃᓴᕆᕙᓯᓗ ᐄᓴᕅᓕᒥᐅᑦ ᒎᑎᖓᑦ; ᐃᒻᒪᖄ ᐊᒃᓱᕈᕈᓐᓃᕋᔭᖅᐳᖅ ᓱᒋᐊᖅᓯᔭᕆᐊᒃᓴᖅ ᐃᓕᑦᓯᓐᓂᒃ, ᒎᑎᑦᓯᓂᒃ ᓄᓇᑦᓯᓐᓂᒡᓗ. 
6ᓱᖕᒪᑦ ᐆᒻᒪᑎᓯ ᓯᑎᔫᒋᐊᖃᖅᐸᑦ, ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᑎᑐᑦ ᐰᕈᑐᑦ ᐃᑦᔨᑉᑎᒥᐅᑎᑐᓪᓗ ᐆᒻᒪᑎᖏᑦ ᓯᑎᔫᓚᐅᕐᖕᓂᖏᑎᑐᑦ? ᐱᓐᖑᐊᕆᑐᐃᓐᓇᓕᓚᐅᕐᖕᒪᒋᑦ, ᐃᓄᖁᑎᖏᓐᓂᒃ ᐊᐅᓚᖅᑎᑦᓯᓚᐅᖅᑎᓐᓇᒋᑦ, ᑕᕝᕙ ᐊᐅᓪᓚᕈᓇᖅᓯᑎᑦᓯᓚᐅᖅᐳᑦ. 
7ᑍᒤᒻᒪᑦ, ᓄᑖᒥᒃ ᑲᓕᒐᓕᐅᓕᕆᑦᓯ ᐊᒃᓴᓗᐊᓕᖕᒥᒃ ᒪᕐᕉᖕᓂᒡᓗ ᐃᒻᒧᒃᓯᐅᒑᖕᓂᒃ ᕿᒧᒋᐅᖅᓯᒪᖏᑦᑑᖕᓂᒃ; ᑖᒃᑯᐊᒃ ᑲᓕᒐᕐᖕᒥᒃ ᐅᓂᐊᖅᑐᒃᓴᓕᐊᕆᓗᒋᒃ, ᓄᕐᕋᖏᒡᓕ ᐅᑎᖅᑎᓪᓗᒋᑦ ᐆᒪᔪᖃᐅᑎᒧᑦ. 
8ᐊᑕᓂᐅᓪᓗ ᐊᖏᕈᑎᖓᑕ ᐃᒃᓯᖅᕕᖁᑎᖓ ᑲᓕᒐᕐᖕᒧᐊᖅᓗᒍ, ᐃᒃᓯᖅᕖᓪᓗ ᐃᓗᓕᓖᑦ ᒎᓗᓂᒃ ᓴᓇᓐᖑᐊᖅᓯᒪᔪᓂᒃ ᐂᑦᑑᑎᒋᓂᐊᖅᑕᑦᓯᓐᓂᒃ ᐸᓯᔭᒃᓴᐅᓂᑦᓯᓐᓄᑦ ᐊᑭᓕᐅᑎᒃᓴᐅᓂᐊᖅᑐᓂᒃ ᑲᓕᒐᕐᖕᒧᐊᖃᓯᐅᑎᓗᒋᑦ. ᑲᓕᒑᖅᓗ ᐊᐅᓪᓚᖅᑎᓪᓗᒍ, ᐃᒻᒥᓂᒃ ᐃᖏᕐᕋᓂᐊᕐᖕᒪᑦ ᐃᓄᖃᖏᓪᓗᓂ. 
9ᖃᐅᔨᓴᖅᑐᒃᓴᐅᕗᓯ ᓇᒧᓐᖓᐅᖕᒪᖔᑦ; ᑲᔪᓯᑐᐊᖅᐸᑦ ᓄᓇᓕᖕᓄᑦ ᐱᑦ-ᓯᒥᔅᒧᑦ, ᑐᑭᖃᕐᖕᓂᐊᖅᐳᖅ ᐄᓴᕅᓕᒥᐅᑦ ᒎᑎᖓᑕ ᑕᒪᓐᓇ ᐱᐅᖏᑦᑐᐊᓗᒃ ᐊᑑᑎᓚᐅᖅᑕᕗᑦ ᑎᑭᑎᓯᒪᖕᒪᒍ; ᑲᔪᓯᓐᖏᑐᐊᖅᐸᓪᓕ, ᖃᐅᔨᓂᐊᖅᐳᒍ ᑕᒪᓐᓇ ᖃᓂᒪᓇᖅᑐᖅ ᑖᑦᓱᒪ ᑎᑭᑎᓚᐅᖏᒻᒪᒍ; ᓇᓪᓕᐅᑎᔪᕕᓂᑐᐃᓐᓇᐅᒐᔭᖅᐳᖅᓕ.”
10ᑕᕝᕙ ᐊᖑᑎᑦ ᐱᓇᓱᐊᓚᐅᖅᐳᑦ ᐅᖃᐅᑦᔭᐅᑦᔪᑎᒥᖕᓂᒃ, ᐃᒻᒧᒃᓯᐅᒑᖕᓂᒃ ᒪᕐᕉᖕᓂᒃ ᑎᒍᓯᕗᑦ ᑲᓕᒐᕐᖕᒧᐊᖅᓗᒋᒡᓗ, ᓄᕐᕋᖏᒡᓗ ᐊᖏᕐᕋᐅᑎᓪᓗᒋᒃ. 
11ᐊᑕᓂᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖁᑎᖓ ᑲᓕᒐᕐᖕᒧᐊᖅᐹᑦ, ᐃᒃᓯᖅᕕᖕᒥᒡᓗ ᐃᓗᓕᓕᖕᒥᒃ ᒎᓗᓂᒃ ᓴᓇᓐᖑᐊᖅᓯᒪᔪᓂᒃ ᐊᕕᓐᖓᓐᖑᐊᓂ ᖃᓂᒻᒪᓯᓐᖑᐊᓂᒡᓗ ᓴᓂᐊᓄᐊᖅᓯᓪᓗᑎᒃ. 
12ᐃᒻᒧᒃᓯᐅᒊᓪᓗ ᐊᐅᓪᓚᖅᐳᑦ ᐊᖅᑯᑎᒃᑯᑦ ᐱᑦ-ᓯᒥᔅᒧᐊᕆᐊᒃᑯᑦ ᑐᕌᑦᓯᐊᖅᓗᑎᒡᓗ ᑲᔪᓯᕗᑦ, ᐊᖅᑯᑎᒥᑦ ᓴᖑᓐᖏᓚᑦ ᑕᓕᖅᐱᖕᒧᓪᓘᓐᓃᑦ ᓴᐅᒥᖕᒧᓪᓘᓐᓃᑦ, ᐱᓕᔅᑍᓂᒥᐅᓪᓗ ᐊᖓᔪᖅᑳᖏᑕ ᒪᓕᓚᐅᖅᐹᑦ ᐱᑦ-ᓯᒥᔅᓯᐅᑉ ᓄᓇᖓᑕ ᑭᒡᓕᖓᓄᑦ ᑎᑭᓪᓗᒍ.
13ᐱᑦ-ᓯᒥᔅᒥᐅᓪᓕ ᐃᓄᖏᑦ ᓂᐊᖂᔭᒃᓴᓕᕆᓚᐅᖅᐳᑦ ᓄᕗᖏᓐᓂᒃ ᐱᔧᓪᓗᑎ ᓇᖅᓴᒥ; ᑕᑯᓴᕋᒥᒡᓗ ᑕᑯᕗᑦ ᐊᖏᕈᑎᐅᑉ ᐃᒃᓯᖅᕕᖁᑎᖓᓂᒃ, ᖁᕕᐊᓱᒻᒪᕆᓚᐅᖅᐳᓪᓗ ᑕᑯᒐᒥᑦᔪᒃ. 
14ᑕᕝᕙ ᑲᓕᒐᖅ ᑎᑭᐅᑎᕗᖅ ᐱᕈᖅᓰᕕᖕᒧᑦ ᐱᒋᔭᐅᔪᒧᑦ ᔮᓱᐊᒧᑦ ᐱᑦ-ᓯᒥᔅᒦᑦᑐᒧᑦ, ᑕᕝᕗᓐᖓᕋᒥᓗ ᓄᖅᑲᖅᐳᖅ. ᐅᔭᕋᒡᔪᐊᑉ ᓴᓂᐊᓄᑦ; ᐃᓄᐃᓪᓗ ᑲᓕᒐᖅ ᓱᕋᒃᑎᖅᓗᒍ ᑭᔪᒃᓴᓕᐊᕆᕚᑦ ᐃᒻᒧᒃᓯᐅᒑᒡᓗ ᑐᖁᓪᓗᒋᒃ ᐃᑯᐊᓪᓚᒃᐰᑦ ᑐᓂᕐᕈᑎᒋᓪᓗᒋᒃ ᐊᑕᓂᕐᖕᒧᑦ. 
15ᓕᕔᑏᓪᓗ ᐊᑕᓂᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓ ᐲᓚᐅᖅᐹᑦ ᐃᒃᓯᖅᕕᒡᓗ ᒎᓗᓂᒃ ᓴᓇᓐᖑᐊᖅᓯᒪᔪᓂᒃ ᐃᓗᓕᓕᒃ ᐱᖃᓯᐅᑎᓪᓗᒍ, ᐅᔭᕋᒡᔪᐊᓪᓗ ᖄᖓᓄᑦ ᐃᓕᕔᑦ; ᑕᕝᕙ ᐱᑦ-ᓯᒥᔅᓯᐅᑉ ᐃᓄᖏᑦ ᐃᑯᐊᓚᑦᓯᓪᓗᑎᒃ ᑐᓂᕐᕈᓯᓚᐅᖅᐳᑦ ᑐᖁᑦᓯᓪᓗᑎᒡᓗ ᑐᓂᕐᕈᓯᖅᓗᑎᒃ ᐅᓪᓗᒥ ᑕᕝᕙᓂ ᐊᑕᓂᕐᖕᒧᑦ. 
16ᐱᓕᔅᑍᓂᒥᐅᓪᓗ ᐊᖓᔪᖅᑳᖏᑦ ᑕᓪᓕᒪᑦ ᑕᑯᓐᓇᓚᐅᖅᐳᑦ ᐱᓂᐊᕐᖕᓂᐅᔪᓂᒃ, ᑭᖑᓂᐊᒍᓪᓗ ᐅᑎᖅᐳᑦ ᐅᓪᓗᒥ ᑕᕝᕙᓂᑦᓮᓐᓇᖅ ᐃᑯᕋᓂᒧᑦ.
17ᐱᓕᔅᑍᓂᒥᐅᑦ ᑐᓂᓯᓚᐅᖅᐳᑦ ᒎᓗᓂᒃ ᑕᓪᓕᒪᓂᒃ ᖃᓂᒪᓯᕐᖕᓂᒃ ᐋᖅᑭᒃᑕᐅᔪᓐᓇᖏᑦᑐᓂᒃ ᓴᓇᓐᖑᐊᖅᓯᒪᔪᓂᒃ ᑖᒃᑯᐊ ᑐᓂᕐᕈᑕᐅᓪᓗᑎᒃ ᐊᑕᓂᕐᖕᒧᑦ ᐊᑭᓕᐅᑎᒃᓴᐅᖁᓪᓗᒋᑦ ᐸᓯᔭᒃᓴᐅᓂᕐᖕᒥᖕᓄᑦ: ᐃᒡᓗᒐᓴᖕᓂᑦ ᐅᑯᓇᓐᖓᑦ ᐱᑎᓪᓗᒋᑦ ᐋᔅᑖᑦ, ᒑᔭ, ᐊᓯᑭᓗᓂ, ᒑᑎ, ᐃᑯᕋᓂᒥᓪᓗ. 
18ᑐᓂᓯᓚᐅᕆᕗᓪᓗ ᒎᓗᓂᒃ ᐊᕕᓐᖓᓐᖑᐊᓂᒃ, ᐱᓕᔅᑍᓂᒥᐅᑦ ᐊᖓᔪᖅᑳᖏᑕ ᐊᐅᓚᑕᖏᓐᓂᑦ, ᐃᒡᓗᒐᓴᖕᓂᑦ ᓴᐴᓗᑕᓕᖕᓂᑦ ᓴᐴᓗᑕᖃᖏᑦᑐᓂᓪᓗ ᓄᓇᓕᖕᓂᒃ ᑐᑭᖃᖅᑎᓪᓗᒋᑦ. ᐅᔭᕋᒡᔪᐊᖅ ᔮᓱᐊᑉ ᐱᕈᖅᓰᕕᖁᑎᖓᓃᓚᐅᖅᑐᖅ ᐱᑦ-ᓯᒥᔅᒥ, ᖄᖓᓄᓪᓗ ᐊᑕᓂᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓ ᐃᓕᓚᐅᖅᐹᑦ, ᑖᓐᓇ ᐅᔭᕋᒃᔪᐊᖅ ᑍᑲᓃᖏᓐᓇᖅᐳᖅ ᓱᓕ ᐅᓪᓗᒥᒧᑦ ᐱᓂᐊᕐᖕᓂᐅᓚᐅᖅᑐᖅ ᓇᓗᓁᖅᑕᐅᓯᒪᖁᓪᓗᒍ.
19ᐊᑕᓂᐅᑉ ᐊᖑᑎᑦ ᐃᓚᖏᑦ ᑐᖁᓚᐅᖅᐰᑦ ᐱᑦ-ᓯᒥᔅᒥᐅᑍᑦ ᐊᑕᓂᐅᑉ ᐊᖏᕈᑎᖓᑕ ᐃᒃᓯᖅᕕᖓᑕ ᐃᓗᐊᓄᑦ ᑕᑯᒋᐊᓚᐅᕐᖕᓂᖏᑦ ᐱᓪᓗᒋᑦ; ᐃᓄᐃᓪᓗ ᕿᒃᓵᓚᐅᖅᐳᑦ ᐊᑕᓂᐅᑉ ᑐᖁᑦᓯᓂᕆᓚᐅᖅᑕᖓ 70-ᓂᒃ ᐱᓂᐊᕐᖕᓂᕆᓚᐅᖅᑕᖓᓗ ᐱᑦᔪᑎᒋᓪᓗᒍ.
20ᐱᑦ-ᓯᒥᔅᓯᐅᑉ ᐃᓄᖏᑦ ᐅᖃᓚᐅᖅᐳᑦ, “ᑭᓇ ᓇᖏᕈᓐᓇᖅᐹ ᐊᑕᓂᐅᑉ ᐃᑦᔪᕐᖕᓁᑦᑑᑉ ᒎᑎᐅᑉ ᓵᖓᓂ? ᓇᒧᑦ ᐊᐅᓪᓚᖅᑎᑦᓱᓐᓇᖅᐸᕘᑦ ᐅᕙᑦᑎᓐᓂᒃ ᕿᒪᕉᑎᖁᓪᓗᒍ?” 
21ᑕᕝᕙ ᐅᖃᕆᐊᖅᑐᖅᑐᓂᒃ ᑎᓕᓯᕗᑦ ᑭᕆᐊᑦ-ᔨᕆᐅᑉ ᐃᓄᖏᓐᓄᑦ ᐅᖃᖁᓪᓗᒋᑦ ᐃᒫᒃ, “ᐱᓕᔅᑍᓂᒥᐅᓂᑦ ᐅᑎᖅᑎᑕᐅᖕᒪᑦ ᐊᑕᓂᐅᑉ ᐊᖏᖃᑎᒌᒍᑎᖓᑕ ᐃᒃᓯᖅᕕᖁᑎᖓ. ᕾᓗᓯ ᐂᓚᐅᖅᓯᐅᒃ ᐊᖏᕐᕋᐅᑎᓂᐊᕋᑦᓯᐅᒃ.”
