1ᓴᐸᑎᑦ ᐃᓚᖓᓐᓂ ᔩᓱᓯ ᓂᕆᔭᖅᑐᖅᐳᖅ ᐊᐅᓚᑦᓯᔩᑦ ᐃᓚᖓᑦᑕ ᐃᒡᓗᖓᓄᑦ ᐹᕋᓯᐅᖃᑕᐅᔪᒧᑦ, ᐃᓄᐃᓪᓗ ᔩᓱᓯ ᖃᐅᔨᓴᑦᓯᐊᕋᓱᒃᐹᑦ. 
2ᑕᑯᒋᓪᓗ, ᐊᖑᒻᒥᒃ ᑕᕝᕙᓃᑦᑐᖃᖅᐳᖅ ᓂᐅᒥᒍᑦ ᑕᓕᕐᖕᒥᒍᓪᓗ ᐃᒻᒪᒃᓯᒪᓂᕐᖕᒥᓄᑦ ᐳᕕᑦᑐᒥᒃ, 
3ᔩᓱᓯᓗ ᐅᖃᖅᐳᖅ, ᐱᖁᔭᓂᒃ ᐃᓕᓮᔨᓄᑦ ᐹᕋᓯᓄᓪᓗ, “ᐱᖁᔧᑦ ᓴᐸᑎᒥ ᐋᖅᑭᒃᓯᖁᔨᕚ? ᐋᖅᑭᒃᓯᖁᔨᓐᖏᓚᓪᓘᓐᓃᑦ?”
4ᑖᒃᑯᐊᓕ ᓂᓪᓕᓐᖏᓚᑦ. ᑕᕝᕙ ᔩᓱᓯᐅᑉ ᐅᐸᒃᓗᒍ ᐊᖑᑦ ᐋᖅᑭᒃᐹ, ᑕᕝᕙᓐᖓᓪᓗ ᐊᓂᑎᑉᐹ. 
5ᑖᒃᑯᐊᓗ ᐅᖃᐅᑎᕔᑦ, “ᓇᓪᓕᓯ ᐃᕐᖕᓂᖓ ᐆᒪᔪᖁᑎᖓᓘᓐᓃᑦ ᐃᒥᖅᑕᖅᕕᖕᒧᑦ ᑲᑕᒃᐸᑦ, ᑐᐊᕕᖅᓗᓂ ᕿᓗᓯᒐᔭᓐᖏᓛᖅ? ᓴᐸᑎᐅᑎᓪᓗᒍ?”
6ᑖᒃᑯᐊᓗ ᑕᒪᑐᒥᖓ ᑭᐅᔪᓐᓇᓐᖏᓚᑦ.
7ᔩᓱᓯᓗ ᖃᐅᔨᒐᒥ ᐃᓄᐃᑦ ᐃᓚᖏᑦ ᓂᕆᔭᖅᑐᖅᓯᒪᔪᑦ ᐃᒃᓯᕙᐅᑕᕐᖕᓂ ᐃᓂᑦᓯᐊᕙᐅᓂᖅᐹᓂ ᐃᒃᓯᕙᔪᒪᖕᒪᑕ, ᐊᑦᔨᐅᔪᒥᒃ ᐅᖃᐅᑎᕔᑦ, 
8“ᓂᕆᔭᖅᑐᖁᔭᐅᒍᑦᓯ ᓇᓪᓕᐊᓐᓄᑐᐃᓐᓇᖅ ᑲᑎᑎᑕᐅᕋᑖᖅᑐᓄᑦ, ᐃᓂᑦᓯᐊᕙᐅᓂᖅᐹᓂ ᐃᖏᓐᓂᐊᕋᓯ, ᐃᓕᑦᓯᓐᓂᑦ ᐱᓪᓚᕆᐅᓂᖅᓴᒥᒃ ᓂᕆᔭᖅᑐᖅᑐᖃᑐᐃᓐᓇᕆᐊᖃᕐᖕᒪᑦ, 
9ᑖᑦᓱᒪᓗ ᐃᓕᑦᓯᓐᓂᒃ ᓂᕆᔭᖅᑐᖁᔨᔫᑉ ᐅᐸᒡᓗᓂᑎᑦ ᐅᖃᐅᑎᒃᐸᑎᑦ, ‘ᐅᓇ ᐊᒡᕔᕈᒃ,’ ᑕᕝᕙ ᑲᓐᖑᓱᓕᖅᓗᑎᑦ ᐃᓂᑦᓯᐊᕙᐅᓐᖏᓐᓂᖅᓴᒧᑦ ᐃᖏᑦᓴᕆᐊᖃᓕᕋᔭᖅᐳᑎᑦ. 
10ᑍᒤᒻᒪᑦ ᓂᕆᔭᖅᑐᖁᔭᐅᒍᕕᑦ, ᐃᓂᑦᓯᐊᕙᐅᖏᓐᓂᖅᓴᒧᑦ ᐃᖏᑦᓴᖅᑐᕆᑦ, ᑖᑦᓱᒪ ᓂᕆᔭᖅᑐᖁᔨᔫᑉ ᐃᓕᑦᓯᓐᓂᒃ ᐅᐸᒡᓗᓂᑎᑦ ᐅᖃᐅᑎᒃᐹᑎᑦ, ‘ᐃᓚᓐᓈᒃ, ᐃᓂᑦᓯᐊᕙᐅᓂᖅᓴᒧᑦ ᐃᖏᑦᓴᖅᑐᕆᑦ’; ᑕᕝᕙ ᑖᒃᑯᓇᓐᖓᑦ ᓂᕆᔭᖅᑐᖃᑎᒋᓯᒪᔭᕐᖕᓂᑦ ᖁᕕᐊᒋᔭᐅᓂᐊᖅᐳᑎᑦ. 
11ᐃᒻᒥᖕᓂᒃ ᐊᖏᔪᕈᖅᑎᑦᑐᓕᒫᑦ ᒥᑭᒡᓕᑎᑕᐅᓂᐊᖅᐳᑦ, ᐃᒻᒥᖕᓂᒡᓗ ᒥᑭᒡᓕᑎᖅᑐᑦ ᐊᖏᔪᕈᖅᑎᑕᐅᓂᐊᖅᐳᑦ.”
12ᔩᓱᓯᓗ ᐅᖃᕆᕗᖅ ᓂᕆᔭᖅᑐᖁᔨᔨᒥᓄᑦ, “ᐅᓐᓄᒍᒻᒥᑕᕐᖕᒥᒃ ᓂᕆᕕᒡᔪᐊᖅᑎᑦᓯᓂᕐᖕᒥᒡᓘᓐᓃᑦ ᓂᕆᔭᖅᑐᖁᔨᒍᕕᑦ, ᐃᓚᓐᓇᕆᔭᑎᑦ ᖃᑕᓐᖑᑎᑎᓪᓘᓐᓃᑦ ᐃᓚᒋᔭᑎᓪᓘᓐᓃᑦ ᐃᓅᖃᑎᑎᓪᓘᓐᓃᑦ ᐊᒃᓗᐃᑦᑐᑦ ᓂᕆᔭᖅᑐᖁᓂᐊᕐᖕᓇᒋᑦ, ᑖᒃᑯᓇᓐᖓᑦ ᓂᕆᔭᖅᑐᖁᔭᐅᓛᕐᖕᒥᒐᕕᑦ ᐊᑭᓕᖅᑕᐅᓗᑎᑦ ᑖᒃᑯᓇᓐᖓᑦ. 
13ᓂᕆᔭᖅᑐᖁᔨᒍᕕᓪᓕ, ᐊᒃᓗᔪᑦ ᕾᖁᒃᑭᑦ, ᐃᓚᑯᓐᖑᖅᓯᒪᔪᓪᓗ, ᑐᓯᐊᑦᑐᓪᓗ ᑕᐅᑐᖏᑦᑐᓪᓗ; 
14ᑕᕝᕙ ᓮᒻᒪᖅᑎᑕᐅᓂᐊᖅᐳᑎᑦ, ᑖᒃᑯᓇᖓᑦ ᐊᑭᓕᖅᑕᐅᔪᓐᓇᖏᓐᓇᕕᑦ. ᐊᑭᓕᖅᑕᐅᔪᒫᖅᐳᑎᓪᓕ ᐃᓱᐊᖅᑐᑦ ᑐᖁᖓᔪᓂᑦ ᒪᑭᕝᕕᐊᓂ.”
15ᑕᕝᕙᓂᓕ ᓂᕆᖃᑕᐅᔪᑦ ᐃᓚᖓᑦᑕ ᑕᒪᓐᓇ ᑐᓴᕋᒥᐅᒃ, ᔩᓱᓯ ᐅᖃᐅᑎᕚ, “ᖁᕕᐊᓱᒍᑎᒃᓴᖃᖅᐳᑦ ᑍᒃᑯᐊ ᓂᕆᖃᑕᐅᔪᒫᖅᑐᑦ ᒎᑎᐅᑉ ᐊᑕᓂᐅᕕᖓᓂ!”
16ᔩᓱᓯᐅᑉ ᐅᖃᐅᑎᕚ, “ᐊᖑᒻᒥᒃ ᓂᕆᕕᒡᔪᐊᖅᑎᑦᓯᔪᖃᓚᐅᖅᐳᖅ, ᐅᓄᖅᑐᓂᒡᓗ ᓂᕆᔭᖅᑐᖁᔨᓪᓗᓂ; 
17ᓂᕆᕕᒡᔪᐊᕐᖕᓇᖅᓗ ᓇᓪᓕᐅᑎᖕᒪᑦ ᐱᔨᓂ ᑎᓕᕚ ᓂᕆᔭᖅᑐᖁᔭᒥᓄᑦ ᐅᖃᐅᔨᖁᓪᓗᒍ, ‘ᕾᓕᕆᑦᓯ ᒫᓐᓇ ᓂᕆᓂᐊᖅᑕᓯ ᐊᑐᐃᓐᓇᐅᓕᕐᖕᒪᑕ!’ 
18ᑖᒃᑯᐊᓕ ᕾᖁᔭᐅᓯᒪᔪᑦ ᐊᑐᓂᑦ ᐅᐸᖏᑦᔪᑎᒃᓴᖅᓯᐅᓕᖅᐳᑦ. ᓯᕗᓪᓕᖅᐹᖅ ᐅᖃᕆᐊᖅᑐᖅᑐᒧᑦ ᐅᖃᖅᐳᖅ, ‘ᐱᕈᖅᓰᕕᖕᒥᒃ ᓂᐅᕕᕋᒪ, ᒫᓐᓇ ᑕᑯᔭᖅᑐᕆᐊᖃᕋᒃᑯ; ᕾᔪᓐᓇᖏᓐᓇᒪ ᐸᓯᔭᐅᑦᑍᓕᓚᖓ.’ 
19ᐊᓯᐊᓗ ᐅᖃᕆᕗᖅ, ‘ᐃᒻᒧᒃᓯᐅᒐᕐᖕᓂᒃ 10-ᓂᒃ ᐱᕈᖅᓰᕕᓕᕆᑦᔪᑎᒃᓴᓐᓂᒃ ᓂᐅᕕᕋᒪ, ᑖᒃᑯᐊ ᐆᒃᑐᕆᐊᖅᑐᕐᖕᓂᐊᕋᒃᑭᑦ; ᕾᔪᓐᓇᖏᓐᓇᒪ ᐸᓯᔭᐅᑦᑍᓕᓚᖓ.’ 
20ᐊᓯᐊᓗ ᐅᖃᕆᕗᖅ, ‘ᓄᓕᐊᓂᕋᑖᕋᒪ, ᑍᒤᒻᒪᑦ ᕾᔪᓐᓇᓐᖏᓚᖓ.’ 
21ᑖᓐᓇᓗ ᐱᔨ ᐊᖓᔪᖅᑳᒥᓄᑦ ᐅᑎᖅᐳᖅ ᑕᒪᒃᑯᓂᖓᓗ ᐅᖃᖅᕕᒋᓪᓗᓂᐅᒃ. ᐊᖑᓪᓗ ᓂᓐᖓᒃᑐᐊᓘᓪᓗᓂ ᐱᔨᓂ ᐅᖃᐅᑎᕚ, ‘ᑐᐊᕕᖅᓗᑎᑦ ᐊᑐᕆᐊᓄᑦ ᐂᓕᕆᑦ ᐊᖅᑯᑎᓪᓚᕆᖕᓄᓪᓗ ᓄᓇᓕᖕᓂ, ᐅᕗᓐᖓᐅᑎᓪᓗᒋᓪᓗ ᐊᒃᓗᔪᑦ, ᐱᒡᒐᖅᑐᓪᓗ ᑕᐅᑐᖏᑦᑐᓪᓗ, ᑐᓯᐊᑦᑐᓪᓗ.’ 
22ᐊᑯᓂᐅᖏᑦᑐᖅ ᐱᔨ ᐅᖃᕆᐊᖅᑐᕆᕗᖅ, ‘ᐊᖓᔪᖅᑳᖅ, ᑍᒫᒃ ᐱᖁᔨᖅᑲᐅᒐᕕᑦ ᐱᔭᕇᖅᐳᖅ, ᓱᓕᓕ ᐃᓂᒃᓴᖃᖅᐳᖅ.’ 
23ᐊᖓᔪᖅᑳᖓᓗ ᐅᖃᖅᐳᖅ ᐱᔨᒥᓄᑦ, ‘ᐃᒡᓗᒐᓮᑦ ᓯᓚᑖᓃᑦᑐᓄᑦ ᐊᖅᑯᑎᓄᑦ, ᓄᓇᓕᖕᓄᕆᐊᓄᓪᓗ ᐂᓕᕆᑦ, ᐃᓄᐃᓪᓗ ᕾᖁᓗᒋᑦ ᐃᒡᓗᒐ ᑕᑕᑦᑕᐅᖁᓪᓗᒍ. 
24ᐅᖃᐅᑎᕙᒋᑦ, ᑍᒃᑯᐊ ᕾᖁᓚᐅᖅᑕᕋᓗᐊᒃᑲ ᓂᕆᓂᐊᖅᑕᑦᑎᓐᓂᒃ ᐆᒃᓯᓂᐊᓐᖏᓚᓪᓘᓐᓃᑦ.’”
25ᑍᑦᓱᒪᓂᓕ ᐃᓄᒋᐊᒃᑐᐊᓗᐃᑦ ᔩᓱᓯ ᐃᓚᒋᖕᒪᑦᔪᒃ; ᓵᕝᕕᒋᓪᓗᒋᑦ ᐅᖃᐅᑎᕔᑦ, 
26“ᓇᓪᓕᐊᑦ ᐅᕙᓐᓄᑦ ᕾᔪᖅ ᐅᖓᓂᖅᓴᐅᒃᐸᑦ ᐊᑖᑕᒥᓂᒃ ᐊᓈᓇᒥᓂᒡᓗ, ᓄᓕᐊᒥᓂᒃ ᕿᑐᕐᖓᒥᓂᒡᓗ, ᖃᑕᓐᖑᑎᒥᓂᒃ ᓇᔭᖕᒥᓂᒡᓗ, ᐊᒡᓛᓪᓗ ᐃᒻᒥᓂᒃ, ᑖᓐᓇ ᐃᓕᓐᓂᐊᖅᑎᒋᔪᓐᓇᓐᖏᓚᕋ. 
27ᓴᓐᓂᖓᔪᓕᒃᓴᒥᓂᒡᓗ ᐊᒡᔭᖅᓯᔪᒪᖏᑦᑐᖅ ᒪᓕᒡᓗᖓᓗ, ᑖᓐᓇ ᐃᓕᓐᓂᐊᖅᑎᒋᔪᓐᓇᓐᖏᓚᕋ. 
28ᓇᓕᖅᓯ ᐃᒡᓗᓕᐅᕈᒪᒍᓂ ᐳᖅᑐᔪᒥᒃ, ᐃᓱᒪᒃᓴᓯᐅᕈᑎᒋᖅᑳᕋᔭᓐᖏᓛ? ᖃᓄᖅ ᐊᑭᑐᑎᒋᓂᐊᕐᖕᒪᖔᑦ, ᑮᓇᐅᔭᓪᓗ ᐱᔭᕇᕈᓐᓇᖅᓗᒍ ᓈᒻᒪᖕᓂᐊᕋᓗᐊᕐᖕᒪᖔᑕ? 
29ᑍᒫᒡᓕ ᐱᓚᐅᖏᒃᑯᓂ ᑐᓐᖓᕕᒃᓴᖓ ᐱᔭᕇᕋᓗᐊᖅᓗᒍ, ᐃᒡᓗ ᐳᖅᑐᔪᖅ ᐱᔭᕇᕈᓐᓁᓕᒃᐸᒍ, ᖃᐅᔨᔪᓂᑦ ᒥᑕᐅᑎᒋᔭᐅᓕᕋᔭᖅᐳᖅ. 
30ᐅᖃᖅᓗᑎᒃ, ‘ᐅᓇ ᐃᒡᓗᒥᒃ ᐳᖅᑐᔪᒥᒃ ᓴᓇᒋᐊᓚᐅᖅᑑᒐᓗᐊᖅ ᐱᔭᕇᕈᓐᓇᖏᑦᑐᖅ.’ 
31ᐅᕝᕙᓘᓐᓃᑦ ᐊᖓᔪᖅᑳᖅᔪᐊᖅ ᐊᖓᔪᖅᑳᖅᔪᐊᕐᖕᒥᒃᑕᐅᖅ ᐊᓯᒥᓂᒃ ᐅᓇᑕᕆᐊᖅᑐᕐᖕᓂᐊᕈᓂ, ᐅᓇᑕᖅᑐᒃᓴᓂᒃ 10,000-ᓂᒃ ᐃᓚᖃᖅᓗᓂ, ᐃᓱᒪᒃᓴᖅᓯᐅᕋᔭᓐᖏᓛᖅ? ᐊᑭᕋᖏᑦ ᐅᓇᑕᖅᑐᒃᓮᑦ 20,000-ᐅᐸᑕ, ᓵᓚᒋᔪᓐᓇᕐᖕᓂᐊᕋᓗᐊᕐᖕᒪᖔᕐᖕᒥᐅᒃ? 
32ᓵᓚᒋᔪᓐᓇᕐᖕᓂᐊᖅᑑᔮᖏᒃᑯᓂᐅᒡᓕ, ᐅᖓᓯᒃᑎᓪᓗᒋᑦ ᓱᓕ ᑎᓕᓯᓕᕋᔭᖅᐳᖅ ᖃᓄᖅ ᐅᓇᑕᖏᑦᔪᑎᒃᓴᒥᖕᓂᒃ ᐊᐱᕆᑎᑦᓯᔭᖅᑐᖅᓗᓂ. 
33ᑍᒫᒃᑕᐅᖅ ᑕᕝᕙ, ᓇᓕᖅᓯ ᐱᒋᔭᓕᒫᒥᓂᒃ ᖁᔭᓈᖅᓯᓂᐊᖏᑦᑐᖅ ᐃᓕᓐᓂᐊᖅᑎᒋᔪᓐᓇᓐᖏᓚᕋ.”
34“ᑕᕆᐅᖅ ᐱᐅᔪᐊᓘᕗᖅ; ᑭᓯᐊᓂᓕ ᑕᕆᐅᖅᓱᓐᓂᑦᑐᓐᓃᖅᐸᑦ, ᖃᓄᖅᓕ ᑕᕆᐅᓐᖑᒃᑲᓐᓂᖅᑎᑕᐅᔪᓐᓇᖅᐹ? 
35ᑍᒤᑉᐸᑦ ᐊᑐᖅᑐᒃᓴᐅᔪᓐᓃᖅᐳᖅ ᓄᓇᒧᓪᓘᓐᓃᑦ, ᐱᕈᖅᑐᓄᓪᓘᓐᓃᑦ ᐱᕈᖅᓴᐅᑎᒃᓴᒧᑦ; ᐃᒋᑕᒃᓴᑐᐃᓐᓇᐅᓕᖅᐳᖅᓕ. ᓯᐅᑎᖃᖅᑐᖅ ᑐᓵᔫᖕᓂᒃ, ᑐᓴᖅᓕ.”
