1ᐃᓔᓴ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ ᕾᖁᔨᕗᖅ ᐊᖑᒻᒥᒃ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑕ ᐃᓚᖓᓐᓂᒃ ᐅᖃᐅᑎᓪᓗᓂᐅᒡᓗ, “ᐸᕐᖕᓁᓕᕆᑦ ᐂᓗᑎᓪᓗ ᕌᒪᑦ-ᒋᓖᑦᒧᑦ ᐅᓇ ᐅᖅᓱᖅ ᓇᒃᓴᖅᓗᒍ. 
2ᑍᒃᑯᖓ ᑎᑭᒃᑯᕕᑦ, ᐊᖑᒻᒥᒃ ᔨᕼᐆᒥᒃ ᐊᑎᖃᖅᑐᒥᒃ ᕿᓂᕐᖕᓂᐊᖅᐳᑎᑦ ᔨᕼᐆᓴᐸᐅᑉ ᓂᒻᓮᓪᓗ ᐃᕐᖕᓂᖓᓂᒃ. ᐅᐸᒃᑯᕕᐅᒃ ᐃᓚᒋᔭᖏᓐᓂᑦ ᕿᒪᕉᑎᑎᓪᓗᒍ ᐃᒡᓗᕈᓯᕐᖕᒧᐊᕈᑎᓪᓗᒍ, 
3ᑖᓐᓇ ᐅᖅᓱᖅ ᐊᓕᒎᕐᖕᒦᑦᑐᖅ ᐱᓗᒍ ᓂᐊᖁᐊᓄᑦ ᑯᕕᓗᒍ ᐅᖃᕐᖕᓂᐊᖅᐳᑎᑦ, ‘ᐃᒫᒃ ᐊᑕᓂᖅ ᐅᖃᖅᐳᖅ: ᐅᖅᓱᒧᑦ ᒥᖑᐊᖅᐸᒋᑦ ᐊᖓᔪᖅᑳᖅᔪᐊᖑᓕᖁᓪᓗᑎᑦ ᐄᓴᕅᓕᒥᐅᓄᑦ.’ ᐱᔭᕇᑐᐊᕈᕕᑦ ᐊᓂᓗᑎᑦ ᐅᓪᓚᒃᓯᓂᐊᖅᐳᑎᑦ, ᓄᖅᑲᖅᑍᓕᓗᑎᑦ.” 
4ᑕᕝᕙ ᑖᓐᓇ ᐅᕕᒃᑲᖅ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ, ᕌᒪᑦ-ᒋᓖᑦᒧᐊᖅᑕᐅᕗᖅ. 
5ᑎᑭᓐᓇᒥ, ᑕᑯᕗᖅ ᐅᓇᑕᖅᑐᒃᓮᑦ ᐊᖓᔪᖅᑳᖏᑦ ᑲᑎᒪᓪᓗᑎᒃ ᐃᒃᓯᕙᖃᑎᒌᒃᑐᑦ ᐅᖃᖅᓗᓂᓗ, “ᐊᖓᔪᖅᑳᒃ ᐃᓕᖕᓄᑦ ᐅᖃᐅᓯᒃᓴᖃᖅᑎᑕᐅᒐᒪ.” ᔨᕼᐆᑉ ᐊᐱᕆᕚ, “ᓇᓪᓕᑦᑎᓐᓅᑦ?” ᑖᑦᓱᒪ ᐅᖃᐅᑎᒃᑲᓐᓂᖅᐹ, “ᐃᓕᖕᓄᑦ ᐊᖓᔪᖅᑳᒃ.” 
6ᔨᕼᐆ ᓂᑯᕕᓪᓗᓂ ᐃᒡᓗᒧᑦ ᐃᑎᖅᐳᖅ ᑕᕝᕙ ᑖᑦᓱᒪ ᐊᖑᑎᐅᑉ ᒎᑎᒧᑦ ᐅᖃᖅᑎᒋᔭᐅᔫᑉ ᐅᖅᓱ ᔨᕼᐅᑉ ᓂᐊᖁᖓᓄᑦ ᑯᕕᓪᓗᒍ ᐅᖃᐅᑎᕚ, “ᐃᒫᒃ ᐊᑕᓂᖅ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᐅᖅᓱᒧᑦ ᒥᖑᐊᖅᐸᒋᑦ ᐊᖓᔪᖅᑳᖅᔪᐊᓐᖑᖁᓪᓗᑎᑦ ᐊᑕᓂᐅᑉ ᐃᓄᖁᑎᖏᓐᓄᑦ ᐄᓴᕅᓕᒥᐅᓄᑦ. 
7ᑐᖁᕅᔪᒃᓴᐅᕗᑎᑦ ᐊᖓᔪᖅᑳᕕᑦ ᐂᕼᐊᐱᐅᑉ ᐃᓚᓕᒫᖏᓐᓂᒃ, ᐊᑭᓂᐊᕈᒪᒐᒪ ᐅᖃᖅᑎᒪ ᑐᖁᕋᖅᑕᐅᓂᕆᖃᑦᑕᓚᐅᖅᑕᖏᓐᓄᑦ, ᐊᑕᓂᐅᓪᓗ ᐃᓄᖁᑎᖏᑕ ᑐᖁᑕᐅᓯᒪᔪᑦ ᔨᔨᐱᐅᓪᒧᑦ. 
8ᐂᕼᐊᐱᐅᑉ ᐃᒡᓗᒥᐅᖃᑎᓕᒫᖏᑦ ᓄᖑᑕᐅᔪᒃᓴᐅᕗᑦ, ᐂᕼᐊᑉᒥᑦ ᐱᓯᒪᔪᓕᒫᑦ ᐊᖑᑏᑦ ᐄᓴᕅᓕᒥᐅᓂ ᓄᖑᑎᑦᓱᒪᕙᒃᑲ ᐱᔨᑲᑖᖑᒐᓗᐊᖅᐸᑕ ᐱᔨᐅᖏᒃᑲᓗᐊᖅᐸᑕᓗ. 
9ᐂᕼᐊᐱᐅᑉ ᐃᒡᓗᒥᐅᖃᑎᖏᑦ ᔨᕈᐳᐊᒻ ᓂᐹᑎᐅᑉ ᐃᕐᖕᓂᖓᑕ ᐃᒡᓗᒥᐅᖃᑎᖏᑎᑐᑦ ᐱᓂᐊᖅᕕᒋᔪᒪᕙᒃᑲ, ᐹᓴᐅᓪᓗ ᐊᕼᐂᔭᐅᑉ ᐃᕐᖕᓂᖓᑕ ᐃᒡᓗᒥᐅᖃᑎᖏᑦ. 
10ᔨᔨᐱᐅᓪ ᐱᓪᓗᒍ, ᑖᓐᓇ ᕿᒻᒥᓄᑦ ᓂᕆᔭᐅᔪᒫᖅᐳᖅ ᓄᓇᒥ ᐃᓂᒋᔭᖓᓂ ᔨᔭᕆᐅᓪᒥ, ᑭᓇᒧᓪᓘᓐᓃᑦ ᐃᓗᕕᖅᑕᐅᔪᒫᓐᖏᓚᖅ.” ᑕᕝᕙ ᐊᖑᑦ ᑖᓐᓇ ᐅᖃᓪᓚᒌᑐᐊᕋᒥ ᐊᓂᓪᓗᓂ ᐅᓪᓚᒃᓯᕗᖅ. 
11ᔨᕼᐆ ᐊᖓᔪᖅᑳᖑᖃᑎᒥᓄᑦ ᐅᑎᕐᖕᒪᑦ ᐃᓚᖓᑦᑕ ᐊᐱᕆᕚ, “ᖃᓄᐃᑦᑐᖃᖏᒃᑲᓗᐊᖅᐹ ᓱᖕᒪᓂᓐᓇ ᑐᑮᕈᓯᒪᔪᖅᔫᔮᖅᑐᖅ ᐃᓕᖕᓂᒃ ᑕᑯᔭᖅᑐᐃᕚ?” ᔨᕼᐆᓪᓕ ᑭᐅᕚ, “ᐊᖑ ᑍᓐᓇ ᖃᐅᔨᒪᕙᓯ ᖃᓄᐃᑦᑐᓂᒡᓗ ᐅᖃᐅᓯᖃᓲᖑᖕᒪᖔᑦ ᖃᐅᔨᒪᒋᕙᓯ.” 
12ᑖᒃᑯᐊ ᑭᐅᕗᑦ, “ᓱᓕᓐᖏᓚᑎᑦ, ᖃᐅᔨᒪᓐᖏᓚᒍᑦ ᐊᑏ ᐅᖃᐅᑎᑦᓯᐊᓚᐅᖅᑎᒍᑦ.” ᔨᕼᐆᑉ ᐅᖃᐅᑎᕔᑦ, “ᐃᒫᒃ ᑕᕝᕙ ᐅᖃᐅᑎᕙᖓ, ᐃᒫᒃ ᐊᑕᓂᖅ ᐅᖃᖅᐳᖅ, ᐅᖅᓱᒧᑦ ᒥᖑᐊᖅᐸᒋᑦ ᐊᖓᔪᖅᑳᖅᔪᐊᓐᖑᖁᓪᓗᑎᑦ ᐄᓴᕅᓕᒥᐅᓄᑦ.” 
13ᑕᕝᕙ ᑐᐊᕖᓐᓇᖅ ᐅᓕᒡᔪᐊᒥᖕᓂᒃ ᐃᓯᕕᑦᓯᕗᑦ ᑐᖕᒥᕌᓄᑦ ᖁᖁᐊᕈᒻᒥᒡᓗ ᓂᓪᓕᖅᑎᑦᓯᓪᓗᑎᒃ ᓂᐱᖅᑯᖅᑐᓪᓗᑎᒃ ᐅᖃᖅᐳᑦ, “ᔨᕼᐆ ᐊᖓᔪᖅᑳᖅᔪᐊᖑᓕᖅᐳᖅ!”
14ᑕᕝᕙ ᔨᕼᐆ ᔨᕼᐆᓴᐸᐅᑉ ᓂᒻᓮᓪᓗ ᐃᕐᖕᓂᖓ ᑐᖁᑦᓯᔪᒪᓕᖅᐳᖅ ᔪᕌᒥᒥᒃ, ᔪᕌᒥ ᐄᓴᕅᓕᒥᐅᓪᓗ ᓴᐳᔨᑦᓯᒪᓇᓱᐊᓚᐅᖅᐳᑦ ᕌᒪᑦ-ᒋᓖᑎᒥᒃ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᕼᐊᔧᐅᓪᒧᑦ ᐱᔭᐅᓇᓱᐊᖅᑎᓪᓗᒍ. 
15ᐊᖓᔪᖅᑳᖅᔪᐊᖅ ᔪᕌᒥ ᐅᑎᓚᐅᕐᖕᒪᑦ ᔨᔭᕆᐅᓪᒧᑦ+ ᐃᑭᓕᖅᑕᐅᓂᕕᓂᕐᖕᒥᓂᒃ ᒪᒥᑦᓯᕆᐊᖅᑐᖅᓗᓂ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᑕ ᕼᐊᔧᐅᓕᐅᑉ ᐅᓇᑕᖅᑎᖏᓐᓄᑦ ᐃᑭᓕᖅᑕᐅᓚᐅᕋᒥ ᐅᓇᑕᖅᓗᑎᒃ; ᔨᕼᐆ ᐅᖃᖅᐳᖅ, ᑍᒫᒃᑕᐅᖅ ᐃᓱᒪᖃᕈᑦᓯ ᐃᒡᓗᒐᓴᒡᔪᐊᓂ ᐊᓂᔪᖃᖅᑍᓕᓂᐊᖅᐳᖅ ᔨᓴᕆᐅᓪᒧᑦ ᐅᖃᕆᐊᖅᑐᖁᓇᒋᑦ ᑐᓴᖅᑎᑦᓯᔭᖅᑐᖅᓗᑎᒃ. 
16ᔨᕼᐆ ᕿᒧᒃᓯᐅᑎᒥᓄᑦ ᐊᒃᓴᓗᐊᓕᖕᒧᑦ ᐃᑭᓪᓗᓂ ᔨᔭᕆᐅᓪᒧᑦ ᐃᖏᕐᕋᓯᕗᑦ, ᔪᕌᒥ ᑍᑲᓃᒻᒪᑦ ᐋᖅᑭᒃᓯᕆᐊᖅᑐᖅᓯᒪᓪᓗᓂ ᔫᑕᒥᐅᑦ ᐊᖓᔪᖅᑳᖅᔪᐊᖓᑦ ᐊᕼᐊᔧᐊ ᑍᑲᓃᒃᑭᕗᖅ ᑕᑯᔭᖅᑐᖅᓯᒪᓪᓗᓂ ᔪᕌᒥᒥᒃ. 
17ᖃᐅᔨᓴᖅᑎ ᐊᕙᓗᖅᔪᐊᑉ ᔨᔭᕆᐅᓕᐅᑉ ᓇᓯᕝᕕᖓᓃᑦᑐᖅ ᑕᑯᒐᒥ ᔨᕼᐆᑯᓐᓂᒃ ᑎᑭᓴᖅᑐᖅᐸᓪᓕᐊᔪᓂᒃ ᕾᒐᓛᖅᐳᖅ ᐅᖃᖅᓗᓂ, “ᐅᓇᑕᖅᑎᓂᒃ ᕾᔪᖃᓕᖅᐳᖅ.” ᔪᕌᒻ ᑎᓕᓯᓪᓗᓂ ᐅᖃᖅᐳᖅ, “ᕿᒻᒥᖅᔪᐊᒃᑰᖅᑐᒧᑦ ᐅᐸᒃᑕᐅᓕᑦ ᐊᐱᕆᓗᒋᓪᓗ, ‘ᐅᓇᑕᕆᐊᖅᑐᖏᒃᑲᓗᐊᖅᐲᑦ?’” 
18ᑕᕝᕙ ᕿᒥᖅᔪᐊᒃᑯᑦ ᐃᑭᒪᔪᑦ ᔨᕼᐆᒥᒃ ᐹᖅᓯᒋᐊᖅᑐᓕᖅᐳᖅ, ᑲᑎᒐᒥᐅᒡᓗ ᐅᖃᐅᑎᕚ, “ᐊᖓᔪᖅᑳᖅᔪᐊᑉ ᐃᒫᒃ ᐊᐱᕆᔭᐅᖁᖕᒪᑎᑦ, ‘ᐅᓇᑕᕆᐊᖅᑐᖏᒃᑲᓗᐊᖅᐲᑦ?’” ᔨᕼᐆᑉ ᑭᐅᕚ, “ᐅᓇᑕᖅᑐᖃᖅᐸᑦ ᖃᓄᐃᓕᒐᔭᕋᕕᑦ? ᐅᑎᒧᑦ ᓵᓪᓗᑎᑦ ᑭᖑᓂᑦᑎᓐᓂ ᒪᓕᓕᕆᑦ!” ᖃᐅᔨᓴᖅᑎ ᐊᕙᓗᖅᔪᐊᑉ ᓇᓯᕝᕕᖓᓃᑦᑐᖅ ᐅᖃᖅᐳᖅ, “ᐸᕐᕆᐊᖅᑎᑕᕗᑦ ᑎᑭᐅᑎᔫᒐᓗᐊᖅ ᑭᓯᐊᓂ ᐅᑎᖅᐸᓪᓕᐊᖏᑦᑐᖅ.” 
19ᑕᕝᕙ ᐊᖓᔪᖅᑳᖅᔪᐊᖅ ᑎᓕᓯᒃᑲᓐᓂᕆᕗᖅ ᕿᒻᒥᖅᔪᐊᒃᑰᖅᑐᒥᒃ, ᑍᒃᑯᓄᖓᓗ ᑎᑭᐅᑎᒐᒥ ᐅᖃᖅᐳᖅ, “ᐊᖓᔪᖅᑳᖅᔪᐊᖅ ᐃᒫᒃ ᐊᐱᕆᖁᔨᖕᒪᑦ, ‘ᐅᓇᑕᕆᐊᖅᑐᖏᒃᑲᓗᐊᖅᐲᑦ?’” ᔨᕼᐆᑉ ᑭᐅᕚ, “ᐅᓇᑕᖅᑐᖃᖅᐸᑦ ᖃᓄᐃᓕᒐᔭᕋᕕᑦ? ᐅᑎᒧᑦ ᓵᓪᓗᑎᑦ ᑭᖑᓂᑦᑎᓐᓂ ᒪᓕᓕᕆᑦ!” 
20ᖃᐅᔨᓴᖅᑎ ᐊᕙᓗᖅᔪᐊᑉ ᓇᓯᕝᕕᖓᓃᑦᑐᖅ ᐅᖃᓕᕆᕗᖅ, “ᐸᕐᕆᐊᖅᑎᑕᕗᑦ ᑍᒃᑯᓄᖓ ᑎᑭᐅᑎᔫᒐᓗᐊᖅ ᑭᓯᐊᓂ ᐅᑎᖅᐸᓪᓕᐊᔪᓐᓃᕐᖕᒥᔪᖅ, ᓯᕗᓕᖅᑎᖓᑦ ᔨᕼᐆᖑᖅᑰᔨᔪᖅ ᓂᒻᓮᑉ ᐃᕐᖕᓂᖓ, ᓱᑲᑦᑐᐊᓘᓪᓗᓂ ᐃᖏᕐᕋᑎᑦᓯᔪᖅ.” 
21ᑕᕝᕙ ᔪᕌᒻ ᐅᖃᖅᐳᖅ, “ᕿᒧᒃᓯᐅᑎᒃᑲ ᐊᒃᓴᓗᐊᓖᑦ ᐊᑐᐃᓐᓇᕈᖅᑕᐅᓕᑦ.” ᐊᑐᐃᓐᓇᕈᕐᖕᑕᐅᖕᒪᑕ, ᔪᕌᒻ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦ ᐊᕼᐊᔧᐊᓗ ᔫᑕᒥᐅᑦ ᐊᖓᔪᖅᑳᖅᔪᐊᖓᑦ ᐊᑕᐅᑦᓯᒃᑯᑦ ᐃᖏᕐᕋᓯᕘᒃ ᐊᑐᓂᑦ ᕿᒧᒃᓯᐅᑎᒥᖕᓃᓪᓗᑎᒃ ᐊᒃᓴᓗᐊᓕᖕᒥ ᔨᕼᐆᒥᒃ ᑲᑎᓯᒋᐊᖅᑐᓕᖅᓗᑎᒃ, ᑲᑎᕚᒡᓗ ᓄᓇᒥ ᓁᐹᑎᐅᑉ ᔨᔭᕆᐅᓪᒥᐅᑦ ᓄᓇᖁᑎᕕᓂᖓᓂ. 
22ᔪᕌᒻᒥᐅᓪᓗ ᔨᕼᐆ ᑕᑯᓕᕋᒥᐅᒃ ᐊᐱᕆᕚ, “ᐅᓇᑕᕆᐊᖅᑐᖏᒃᑲᓗᐊᖅᐲᑦ?” ᔨᕼᐆᑉ ᑭᐅᕚ, “ᖃᓄᖅ ᐅᓇᑕᖏᓐᓂᖃᕈᓐᓇᖅᐹ ᐊᓯᓐᓂᐊᕐᖕᓂᖅ ᐊᖓᒃᑰᓂᖅᓗ ᐊᓈᓇᕕᑦ ᔨᔨᐱᐊᓕᐅᑉ ᐃᓕᖅᑯᓯᕆᓚᐅᖅᑕᖓ ᐱᕙᓪᓕᐊᑐᐃᓐᓇᖅᑎᓪᓗᒍ.” 
23ᑕᕝᕙ ᔪᕌᒻ ᐅᑎᕆᐊᖅᐳᖅ ᕿᒪᒃᓯᓪᓗᓂᓗ, ᐊᕼᐊᔧᐊᓗ ᑭᖑᓕᕆᕋᑖᖅᑕᓂ ᕾᒐᓛᖅᕕᒋᕚ ᐅᖃᐅᑎᓪᓗᒍ, “ᓯᓔᕐᕆᔭᐅᕗᒍᑦ!” 
24ᔨᕼᐆᑉ ᐱᓯᒃᓯᓂ ᖃᖅᔪᓕᕋᒥᐅᒃ ᔪᕌᒻ ᐱᓯᒃᐹ ᑐᐃᖏᒃᑕ ᐊᑯᓐᓂᓪᓗᐊᖏᒃᑎᒃᑯᑦ ᐆᒻᒪᑎᖅᑯᓪᓗᐊᕐᖕᒪᒍ ᕿᒧᒃᓯᐅᑎᒥ ᐊᒃᓴᓗᐊᓕᐅᑉ ᐃᓗᐊᓄᑦ ᐅᕐᕈᕗᖅ. 
25ᔨᕼᐆᑉ ᐱᑦᑳᕐ ᐃᑲᔪᖅᑎᓂ ᐅᖃᐅᑎᕚ ᕿᒧᒃᓯᐅᑎᒥᓂᒃ ᐊᐅᓚᒃᓯᔨᖁᑎᓂ, “ᑎᒥᖓ ᑎᒍᓗᒍ ᐃᒋᓚᐅᕈᒃ ᓄᓇᒧᑦ ᓁᐹᑎᐅᑉ ᔨᔭᕆᐅᓪᒥᐅᑉ ᓄᓇᖁᑎᖓᓄᑦ, ᐃᖅᑲᐅᒪᕖᑦ ᕿᒧᒃᓯᐅᑎᒥ ᐃᖏᕐᕋᑎᓪᓗᓄᒃ ᐂᕼᐊᑉᒥᒃ ᒪᓕᒡᓗᓄᑦ ᑖᑦᓱᒪ ᐊᑖᑕᖓᓂᒃ, ᐊᑕᓂᐅᑉ ᐊᑐᕈᒫᖅᑐᓂᒃ ᑖᑦᓱᒧᖓ ᐅᖃᖅᕕᒋᓚᐅᖅᓯᒪᖕᒪᑎᒃᑯᒃ; 
26ᐅᖃᖅᓗᓂ, ‘ᐃᑉᐸᒃᓴᖅ ᑕᑯᓚᐅᖅᐳᖓ ᓁᐹᑎᐅᑉ ᐊᐅᖓᓂᒃ ᐃᕐᖕᓂᖏᑕᓗ ᐊᐅᖏᓐᓂᒃ, ᐊᑕᓂᖅ ᐅᖃᖅᐳᖅ, ᑕᕝᕙᓂ ᓄᓇᒥ ᐊᑭᓖᑎᑦᓱᒫᖅᐸᒋᑦ.’ ᐊᑏ ᑎᒍᓗᒍ ᑎᒥᖓ ᑕᒪᐅᖓ ᐃᒋᓚᐅᖅᓕ ᐊᑕᓂᐅᑉ ᐅᖃᐅᓯᕆᓚᐅᖅᑕᖏᑦ ᒪᓕᒡᓗᒋᑦ.”
27ᐊᕼᐊᔧᐊ ᔫᑕᒥᐅᑦ ᐊᖓᔪᖅᑳᖅᔪᐊᖓᑦ ᑕᑯᒐᒥ ᔪᕌᒥᐅᑉ ᖃᓄᐃᓕᐅᖅᑕᐅᓂᖓᓂᒃ ᕿᒪᒃᓯᕗᖅ ᐊᖅᑯᑎᒃᑯᑦ ᐱᐊᔅ ᕼᐃᒐᓐ-ᒧᐊᖅᑐᒃᑯᑦ. ᔨᕼᐆᑉ ᒪᓕᒃᐹ, ᕾᒐᓛᖅᓗᓂᓗ, “ᑐᖁᑕᐅᓕ ᕿᒧᒃᓯᐅᑎᒥᓂ ᐊᒃᓴᓗᐊᓕᖕᒥ ᐃᑭᒪᑎᓪᓗᒍ!” ᐃᑭᓕᖅᑕᐅᕗᖅ ᒎᕐᒧᑦ ᑎᑭᐅᑎᓕᕋᓗᐊᖅᑎᓪᓗᒍ ᐃᑉᓖᒻ ᖃᓂᒋᔭᖓᓂ, ᐱᔭᐅᓐᖏᓚᖅᓕ ᓄᓇᒧᑦ ᒥᒌᑐᒧᐊᖅᓗᓂ, ᑕᕝᕙᓂ ᑐᖁᕗᖅ. 
28ᑭᒡᒐᖏᓐᓄᑦ ᑎᒥᖓ ᐱᔭᐅᓪᓗᓂ ᕿᒧᒃᓯᐅᑎᒃᑯᑦ ᐊᒃᓴᓗᐊᓕᒃᑯᑦ ᔪᕉᓴᓚᓕᐊᕈᑦᔭᐅᕗᖅ. ᑍᑲᓂᓗ ᐃᓗᕕᖅᑕᐅᕗᖅ ᓯᕗᓕᕕᓂᖏᑕ ᐃᓗᕕᖃᖅᕕᖓᓂ ᑍᕕᑎᐅᑉ ᐃᒡᓗᒐᓴᖏᓐᓂ. 
29ᔪᕌᒻ ᐂᕼᐊᑉ ᐃᕐᖕᓂᖓ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᐊᕐᕌᒍᓂᒃ 11-ᓂ, ᐊᕼᐊᔧᐊ ᐊᖓᔪᖅᑳᖅᔪᐊᓐᖑᖅᑎᑕᐅᓚᐅᖅᐳᖅ ᔫᑕᒥᐅᓄᑦ. 
30ᔨᕼᐆᓕ ᔨᔭᕆᐅᓪᒧᐊᕋᒥ ᔨᔨᐱᐊᓕᒧᐊᖅᐳᖅ, ᔨᔨᐱᐊᓕ ᑐᓴᖅᑎᑕᐅᒐᒥ ᑎᑭᑦᑐᒥᒃ, ᐃᔩᖕᓂ ᐱᐅᓴᓚᐅᖅᐹᒃ ᓄᔭᓂᓗ ᐋᖅᑭᒃᓱᕆᐊᕇᕋᒥᒋᑦ ᐃᒐᓛᒃᑯᑦ ᐃᑦᓱᐊᖅᐳᖅ. 
31ᔨᕼᐆ ᐃᑎᖅᑕᖅᕕᒃᑯᑦ ᐃᑎᓕᖅᑎᓪᓗᒍ ᐊᐱᕆᕚ, “ᔨᒻᕇ ᐅᓇᑕᕆᐊᖅᑐᓐᖏᓚᑏᑦ? ᑐᖁᑦᓯᔨᐅᕗᑎᑦ ᐊᖓᔪᖅᑳᕐᖕᓂᒃ.” 
32ᔩᕼᐆ ᖁᒻᒧᑦ ᐃᒐᓛᒧᑦ ᑕᑯᓴᖅᓗᓂᓗ ᐊᐱᕆᕗᖅ, “ᑭᓇᒃᑯᑦ ᐅᕙᓐᓂᒃ ᑕᐱᖃᖅᐹᑦ?” ᑕᕝᕙ ᒪᕐᕈᑐᐃᓐᓇᐅᖏᑦᑑᒃ ᐊᖓᔪᖅᑳᖅᔪᐊᑉ ᐃᓄᖁᑎᖏᑦ ᐃᒐᓛᑯᑦ ᐃᑦᑐᐊᖅᐳᑦ. 
33ᔨᕼᐆᑉ ᕾᒐᓛᖅᕕᒋᕔᑦ, “ᐃᒐᓛᒃᑯᑦ ᐃᒋᓪᓗᒍ ᑲᑕᒃᑎᓚᐅᖅᓯᐅᒃ!” ᑕᕝᕙ ᔨᓴᐱᐅᓪ ᐱᖑᕚᑦ, ᒪᓂᖅᑲᒧᑦ ᑐᓐᓇᒥ ᐊᐅᖓᑕ ᓯᖅᐹᕿᓂᑯᖓᓄᑦ ᐃᒡᓘᑉ ᐊᑭᓐᓇᖓ ᐊᐅᒥᑦᑕᖅᐳᖅ ᕿᒥᖅᔪᐊᓄᓪᓗ ᑐᓪᓕᕋᖅᑕᐅᑦᓴᐅᑎᒋᓪᓗᓂ. 
34ᔨᕼᐆ ᐃᑎᖅᓗᓂ ᓂᕆᓕᖅᐳᖅ, ᐅᖃᖅᓗᓂᓗ, “ᒫᓐᓇ ᑍᓐᓇ ᐊᕐᖕᓇᕈᓗᒃ ᐃᓱᒪᓂᖅᓗᒃᑕᐅᓯᒪᔪᖅ ᑲᒪᒋᒋᐊᖅᓯᐅᒃ ᐃᓗᕕᕐᖕᓂᐊᖅᐸᓯ, ᐊᖓᔪᖅᑳᖅᔪᐊᕐᖕᒧᑦ ᐸᓂᒋᔭᐅᖕᒪᑦ.” 
35ᐃᓗᕕᖅᓯᔭᖅᑐᖅᑐᑦ ᐊᓂᒐᒥᒃ ᑎᒥᖓᓂᒃ ᑕᑯᓚᐅᓐᖏᓚᑦ, ᓂᐊᖁᕕᓂᖓ ᐊᒡᒐᕕᓂᖏᓪᓗ ᐃᑎᒐᕕᓂᖏᓪᓗ ᑖᒃᑯᑐᐊᑦ ᐊᒥᐊᒃᑰᔪᑦ ᑕᑯᕔᑦ. 
36ᐃᒡᓗᒧᑦ ᐃᑎᕇᕋᒥᒃ ᔨᕼᐆ ᑕᒪᑐᒥᖓ ᐅᖃᐅᑎᕚᑦ, ᔨᕼᐆ ᐅᖃᖅᐳᖅ, “ᑕᒪᑦᔭ ᐊᑕᓂᐅᑉ ᐅᖃᐅᓯᕆᓚᐅᖅᑕᖓ ᐅᖃᖅᑎᒥᒍᑦ ᐃᓔᑦᔭᒃᑯᑦ ᑎᓯᐰᑎᒥᐅᑕᒃᑯᑦ, ‘ᔨᔭᕆᐅᓪᒥ ᕿᒻᒥᓄᑦ ᔨᔨᐱᐊᓕᐅᑉ ᑎᒥᖓ ᓂᕆᔭᐅᔪᒫᖅᐳᖅ; 
37ᔨᓴᐱᐅᓕᐅᑉ ᑎᒥᖓ ᒪᓂᖅᑲᒥ ᑕᒫᓃᕐᕆᔪᒫᖅᐳᖅ ᔨᔭᕆᐅᓪᒥ, ᓇᓪᓕᐊᑦ ᐅᖃᕈᓐᓇᕈᒫᓐᖏᓚᖅ ᐅᓇ ᑕᕝᕙ ᔨᔨᐱᐊᓕᐅᑉ ᑎᒥᖓ.’”
