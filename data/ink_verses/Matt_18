1ᑍᑦᓱᒪᓂᑦᓮᓐᓇᐅᑎᓪᓗᒍ ᐃᓕᓐᓂᐊᖅᑏᑦ ᔩᓱᓯᒧᐊᖅᐳᑦ, ᐅᖃᖅᓗᑎᒡᓗ, “ᑭᓈ? ᐱᓪᓚᕆᐅᓂᖅᐸᐅᕙ ᒎᑎᐅᑉ ᐊᑕᓂᐅᕕᖓᓂ?”
2ᔩᓱᓯᓗ ᓱᕈᓯᕐᖕᒥᒃ ᕾᖁᔨᕗᖅ, ᑖᒃᑯᐊᓗ ᓵᖓᓄᑦ ᓂᑯᕕᑎᓪᓗᒍ, 
3ᐅᖃᖅᐳᖅ, “ᓱᓕᔪᒥᒃ ᐅᖃᐅᑎᕙᑦᓯ, ᐱᐅᓯᑦᓯᓐᓂᒃ ᐊᓯᑦᔨᖅᓗᓯ ᑭᓯᐊᓂᐅᕗᖅ ᑖᑦᓱᑐᓇᖅ ᓱᕈᓯᑯᓗᒃᑐᑦ ᑍᒤᓕᖅᓗᓯ, ᐊᓯᑦᔨᓐᖏᑐᐊᕈᑦᓯ ᒎᑎᐅᑉ ᐊᑕᓂᐅᕕᖓᓄᑦ ᐃᑎᕈᓐᓇᕐᖕᓂᐊᖏᒻᒪᕆᒃᐳᓯ. 
4ᐃᒻᒥᓂᒃ ᒥᑭᒡᓕᑎᖅᑐᖅ ᓱᕈᓯᑯᓗᒃᑎᑐᓪᓗ ᐆᑐᓇᖅ ᑍᒤᓕᖅᓗᓂ, ᑖᓐᓇ ᒎᑎᐅᑉ ᐊᑕᓂᐅᕕᖓᓂ ᐱᓪᓚᕆᐅᓂᖅᐸᐅᕗᖅ. 
5ᓇᓪᓕᐊᑦ ᓱᕈᓯᑯᓗᒃᑎᑐᑦ ᑍᒤᑦᑐᒥᒃ ᐃᓚᓕᐅᖅᓯᔪᖅ ᐅᕙᖓ ᐱᓪᓗᖓ, ᑖᓐᓇ ᐅᕙᓐᓂᒃ ᐃᓚᓕᐅᖅᓯᕗᖅ.”
6“ᓇᓪᓕᐊᑦ ᑍᒤᑦᑐᑯᓗᖕᓂᒃ ᐅᒃᐱᕐᖕᓂᖓᑕ ᑲᔪᓯᓂᖓᓂᒃ ᐅᕙᓐᓄᑦ ᐊᒡᕕᐊᖅᓯᓗᓂ ᐊᔪᖅᑐᓕᑎᑦᓯᔪᖅ, ᑖᓐᓇ ᐊᑲᐅᓂᖅᓴᐅᒐᔭᖅᐳᖅ ᓂᐊᖂᔭᒃᓴᓂᒃ ᓯᖃᓪᓕᓯᑦᔪᑎᐅᑉ ᐅᔭᕌᓗᖓᓂᒃ ᖁᖓᓯᖓᒍᑦ ᕿᓚᒃᓯᕕᐅᓗᓂ ᐃᒪᕕᖕᒧᑦ ᐃᑎᔪᒧᑦ ᑭᕕᑎᑕᐅᒍᓂ. 
7ᑲᑉᐱᐊᓇᒻᒪᕆᒃᐳᖅ ᓯᓚᖅᔪᐊᕐᖕᒥᐅᓄᑦ ᐆᒃᑐᖅᓗᐃᑦᔪᑕᐅᔪᑦ ᐊᔪᖅᑐᓕᓂᕐᖕᒧᑦ ᐱᑦᔪᑎᒋᓪᓗᒋᑦ! ᑍᒤᓕᐅᖅᑐᖃᑦᓮᓐᓇᕐᖕᓂᐊᕋᓗᐊᖅᐳᖅ; ᑲᑉᐱᐊᓐᓇᒦᒡᓕ ᐃᓄᒃ ᐆᒃᑐᖅᓗᒃᑕᐅᓂᕐᖕᒧᑦ ᐊᖅᑯᑎᒋᔭᐅᔪᖅ!
8ᐊᒡᒐᒃᐱᑦ ᐃᑎᒐᒃᐱᓪᓘᓐᓃᑦ ᐊᔪᖅᑐᓕᑎᑉᐸᑎᑦ, ᓇᑲᓚᐅᒃᑭᑦ ᐃᒋᓪᓗᒋᓪᓗ; ᐃᓕᖕᓄᑦ ᐱᐅᓂᖅᓴᐅᒐᔭᖅᐳᖅ ᐃᓅᓯᕐᖕᒧᑦ ᐃᑎᕈᕕᑦ ᐃᒡᓗᐃᓐᓇᕐᖕᒥ ᐊᒡᒐᖃᖅᓗᑎᑦ, ᐃᒡᓗᐃᓐᓇᕐᖕᒥᒡᓘᓐᓃᑦ ᐃᑎᒐᖃᖅᓗᑎᑦ ᑐᓯᐊᓪᓗᑎᓪᓗ. ᐃᒡᓗᒃᑐᑦ ᐊᒡᒐᖃᖅᓗᑎᑦ, ᐃᒡᓗᒃᑐᓪᓗ ᐃᑎᒐᖃᖅᓗᑎᑦ ᐃᒋᑕᐅᑐᐃᓐᓇᕋᔭᕐᖕᓂᕐᖕᓂᑦ ᐃᑯᒪᖅᔪᐊᕐᖕᒧᑦ ᓄᖑᓱᐃᑦᑐᒧᑦ. 
9ᐃᔨᕕᓪᓗ ᐊᔪᖅᑐᓕᑎᑉᐸᑎᑦ, ᐲᓚᐅᕈᒃ ᐃᒋᓪᓗᒍᓗ; ᐃᓕᖕᓄᑦ ᐱᐅᓂᖅᓴᐅᒐᔭᖅᐳᖅ ᐃᓅᓯᕐᖕᒧᑦ ᐃᑎᕈᕕᑦ ᐃᒡᓗᐃᓐᓇᕐᖕᒥᒃ ᐃᔨᖃᖅᓗᑎᑦ, ᐃᒡᓗᒃᑐᑦ ᐃᔨᖃᕋᓗᐊᕈᕕᑦ ᐃᒋᑕᐅᑐᐃᓐᓇᕋᔭᕐᖕᓂᕐᖕᓂᑦ ᐃᑯᒪᖅᔪᐊᕐᖕᒧᑦ ᑲᑉᐱᐊᓇᖅᑐᕕᖕᒧᑦ.”
10“ᖃᐅᔨᓕᕆᑦᓯ ᑕᒪᒃᑯᐊᑯᓗᐃᑦ ᓇᕐᕈᒋᔭᕆᐊᖃᖏᓐᓇᑦᓯᐅᒃ; ᓱᓕᓪᓗᖓ ᐅᖃᖅᐳᖓ ᑖᒃᑯᐊ ᐂᖏᓖᖁᑎᖏᑕ ᐊᑖᑕᒐ ᕿᓚᖕᒦᑦᑑᑉ ᑮᓇᖓ ᑕᑯᐃᓐᓇᖃᑦᑕᖅᐹᑦ. 
11[ᐃᓅᑉ ᐃᕐᖕᓂᖓ ᑎᑭᓯᒪᖕᒪᑦ ᐊᓯᐅᓯᒪᔪᑦ ᕿᓂᕆᐊᖅᓗᒋᑦ.]+
12ᖃᓄᖅᓕ ᐃᓱᒪᕕᓰ? ᐊᖑᑦ 100-ᓂᒃ ᓰᐱᖁᑎᓕᒃ, ᑖᒃᑯᐊ ᐃᓚᖓᑦ ᐊᑕᐅᓯᖅ ᐊᓯᐅᒃᐸᑦ, ᑖᒃᑯᐊ ᓰᐲᑦ 99-ᑦ ᕿᒪᒃᑲᔭᓐᖏᓔᑦ ᖃᖅᑲᒧᑦ ᕿᓂᕆᐊᖅᓗᓂ ᓰᐱᒥᒃ ᐊᓯᐅᓯᒪᔪᒥᒃ? 
13ᓱᓕᓪᓗᖓ ᐅᖃᐅᑎᕙᑦᓯ, ᓇᓂᒍᓂᐅᒡᓗ, ᖁᕕᐊᓲᑎᒋᓂᖅᓴᕆᓂᐊᖅᐹ ᓰᐱᓂᑦ 99-ᓂᑦ ᐊᓯᐅᓯᒪᖏᑦᑐᓂᑦ. 
14ᑍᒫᑦᓮᓐᓇᖅᑕᐅᖅ, ᐊᑖᑕᓯ ᕿᓚᖕᒦᑦᑐᖅ ᑕᒪᒃᑯᓂᖓᑯᓗᒃ ᐊᓯᐅᖁᔨᓐᖏᓚᖅ.”
15“ᐅᒃᐱᖅᑑᖃᑎᕕᓪᓕ ᐊᔪᖅᑐᓕᕕᒋᒃᐸᑎᑦ, ᐅᐸᒍᒃ ᑕᒻᒪᕐᖕᓂᖓᓂᒡᓗ ᐅᖃᐅᑎᓗᒍ, ᐃᓄᑑᖃᑎᒋᓗᒍ ᐅᖃᖃᑎᒋᒍᒃ. ᑕᕝᕙ ᑖᑦᓱᒪ ᓈᓚᒃᑯᓂᑎᑦ, ᑕᕝᕙ ᐅᒃᐱᖅᑑᖃᑏᑦ ᐅᑎᖅᑎᓐᓂᐊᖅᐸᑦ. 
16ᑖᑦᓱᒪᓕ ᓈᓚᖏᑉᐸᑎᑦ, ᐊᑕᐅᓯᕐᖕᒥᒃ ᒪᕐᕉᖕᓂᒡᓘᓐᓃᑦ ᐃᓚᖃᓕᕆᑦ, ‘ᓵᓐᖓᓯᐅᑎᒋᔭᓯᒃ ᓱᓕᑦᓯᐊᖁᓪᓗᒍ ᐅᖃᐅᓯᐅᓕᖅᐸᑕ ᒪᕐᕉᖕᓄᑦ ᐱᖓᓱᓄᓪᓘᓐᓃᑦ ᑕᑯᓐᓇᖅᑐᕕᓂᕐᖕᓄᑦ.’ ᑍᒫᒃ ᒎᑎᐅᑉ ᐅᖃᐅᓯᖏᓐᓂ ᐅᖃᖅᓯᒪᖕᒪᑕ. 
17ᓱᓕᓕ ᑖᒃᑯᐊᖑᑎᓪᓗᓯ ᓈᓚᒍᒪᖏᑉᐸᑦ, ᑕᕝᕙ ᐅᖃᐅᑎᒋᓕᖅᓯᐅᒃ ᐅᒃᐱᖅᑑᖃᑎᒌᓄᑦ ᐃᓚᒌᒃᑐᓄᑦ; ᑖᒃᑯᓂᖓᓕ ᐃᓚᒌᒃᑐᓂᒃ ᓱᓕ ᓈᓚᒍᒪᖏᑉᐸᑦ, ᑕᕝᕙ ᐅᒃᐱᖏᑦᑐᑎᑐᑦ ᑍᒤᑦᑑᑎᓕᕈᒃ, ᐅᕝᕙᓗ ᕉᒪᒥᐅᑦ ᑮᓇᐅᔧᖅᑎᑦᓯᔨᖁᑎᖏᑎᑐᑦ.”
18“ᓱᓕᔪᒥᒃ ᐅᖃᐅᑎᕙᑦᓯ, ᓄᓇᖅᔪᐊᕐᖕᒥ ᕿᓚᒃᓱᕐᖕᓂᐊᖅᑕᓯ ᑖᒃᑯᐊ ᕿᓚᖕᒥ ᕿᓚᒃᓱᖅᓯᒪᔪᒫᕆᕗᑦ, ᕿᓚᕈᑦᔮᕐᖕᓂᐊᖅᑕᓯᓗ ᓄᓇᖅᔪᐊᕐᖕᒥ ᑖᒃᑯᐊᑦᑕᐅᖅ ᕿᓚᕈᑦᔮᖅᓯᒪᔪᒫᕆᕗᑦ ᕿᓚᖕᒥ.
19ᓱᓕ ᐅᖃᐅᑎᒃᑲᓐᓂᖅᐸᑦᓯ, ᓄᓇᖅᔪᐊᕐᖕᒥ ᒪᕐᕉᓗᓯᒃ ᐊᖏᖃᑎᒌᒃᑯᑦᓯᒃ ᓱᓇᑐᐃᓐᓇᕐᖕᒥᒃ ᑐᒃᓯᐊᕈᑎᖃᕈᒪᓗᓯᒃ, ᑕᒪᑐᒥᖓ ᑕᕝᕙ ᑐᓂᓯᕕᐅᓂᐊᖅᐳᓯᒃ ᐊᑖᑕᓐᓄᑦ ᕿᓚᖕᒦᑦᑐᒧᑦ. 
20ᒪᕐᕉᒃ ᐱᖓᓱᓪᓘᓐᓃᑦ ᑲᑎᓐᖓᓕᖅᐸᑕ ᐊᑎᓐᓂ, ᑕᕝᕙᓃᓐᓂᐊᖅᐳᖓ ᐃᓚᒋᓗᒋᑦ.”
21ᑕᕝᕙ ᐲᑦᑐᕉᓯ ᔩᓱᓯᒧᐊᖅᐳᖅ ᐅᖃᖅᓗᓂᓗ, “ᐊᑕᓃᖅ, ᐅᒃᐱᖅᑑᖃᑎᒪ ᐊᔪᖅᑐᓕᕕᒋᖃᑦᑕᖅᐸᖓ, ᖃᑦᓰᖅᑐᖅᓗᖓ ᐃᓱᒪᒋᔪᓐᓁᖅᕕᒋᔭᒃᓴᕆᕙᕌ? 7-ᐃᖅᓱᖅᓗᖔ ᓈᒻᒪᒃᐸ?”
22ᔩᓱᓯᐅᑉ ᑭᐅᕚ, “7-ᐃᖅᑐᑐᐃᓐᓇᖁᓗᑎᑦ ᐅᖃᐅᑎᓐᖏᓚᒋᑦ, 70-ᓪᓕ 7-ᐃᖅᓱᖅᓗᒋᑦ, 
23ᑍᒤᒻᒪᑦ ᒎᑎᐅᑉ ᐊᑕᓂᐅᕕᖓ ᐃᒫᒃ ᐊᑦᔨᖃᕈᓐᓇᖅᐳᖅ; ᑍᑦᓱᒪᓂ ᐊᖓᔪᖅᑳᖅᔪᐊᖅᑕᖃᓚᐅᖅᐳᖅ, ᑖᓐᓇᓗ ᐃᓱᒪᑖᓚᐅᖅᐳᖅ ᐱᔨᓂ ᐊᑭᓕᒃᓴᖏᓐᓂᒃ ᐋᖅᑮᖃᑎᒋᔪᒪᓪᓗᒋᑦ. 
24ᑲᒪᓇᓱᐊᓯᒋᐊᖅᑎᓪᓗᒍᓕ ᐱᔨᖓᑦᑕ ᐃᓚᖓᑦ ᐃᑎᐅᑦᔭᐅᕗᖅ ᐊᖓᔪᖅᑳᖅᔪᐊᕐᖕᒧᑦ ᐊᑭᓕᒃᓴᓕᒃ ᑮᓇᐅᔭᓂᒃ ᒥᓕᐊᓂᒃ, ᐅᓄᖅᑐᖅᔪᐊᓂᒃ. 
25ᐱᔨᓗ ᐊᑭᓕᐅᑎᒃᓴᖃᖏᒻᒪᑦ, ᑕᕝᕙ ᐊᖓᔪᖅᑳᖅᔪᐊᑉ ᓂᐅᕕᐊᖑᖁᓕᖅᐹ ᐱᖁᑎᑎᑐᑦ ᐱᑖᕆᔭᐅᖁᓪᓗᒍ, ᓄᓕᐊᖓᓗ ᕿᑐᕐᖓᖏᓪᓗ ᐱᖁᑎᓕᒫᖏᓪᓗ, ᐊᑭᓕᒃᓴᖏᑦ ᐊᑭᓕᖅᑕᐅᖁᓪᓗᒋᑦ. 
26ᐱᔨᓗ ᐊᖓᔪᖅᑳᖅᔪᐊᑉ ᓵᖓᓄᑦ ᓰᖅᑯᖅᐳᖅ, ᕿᓄᓪᓗᓂᓗ ᐅᖃᖅᐳᖅ, ‘ᐊᖓᔪᖅᑳᒃ, ᕿᓄᐃᓵᖅᕕᒋᓚᐅᓐᖓ, ᐊᑭᓕᓛᖅᐸᒋᑦ ᐃᓘᓐᓇᖏᓐᓂᒃ.’ 
27ᐊᖓᔪᖅᑳᖅᔪᐊᖅᓗ ᑖᑦᓱᒥᖓ ᐃᓚᑦᓱᒍᓱᓕᕋᒥ, ᐃᓱᒪᒋᔪᓐᓁᖅᕕᒋᕚ ᐊᑭᓕᒃᓴᓕᒫᖏᓐᓂᒃ; ᐊᓂᖁᓕᖅᓗᒍᓗ.
28ᑖᓐᓇᓗ ᐊᖑᑦ ᑕᕝᕙᓐᖓᑦ ᐊᓂᒐᒥ ᐱᔨᐅᖃᑎᒥᓂᒃ ᑲᑎᓯᕗᖅ ᐊᑭᓕᒃᓴᖃᖅᕕᒋᔨᒥᓂᒃ ᑮᓇᐅᔭᓂᒃ ᐅᓄᖏᑦᑐᓂᒃ; ᐅᐸᒃᓗᒍᓗ ᑐᖅᑯᔮᒃᓯᕚ ᐅᖃᐅᑎᓪᓗᒍᓗ, ‘ᐊᑭᓖᓚᐅᕆᑦ ᐅᕙᓐᓄᑦ ᐊᑭᓕᒃᓴᕆᔭᕐᖕᓂᒃ.’ 
29ᐱᔨᐅᖃᑎᖓᓗ ᑖᓐᓇ ᓰᖅᑯᖅᓗᓂ ᓵᖓᓄᑦ ᕿᓄᕕᒋᕚ, ‘ᕿᓄᐃᓵᖅᕕᒋᓚᐅᓐᖓ, ᐊᑭᓕᓛᖅᐸᒋᑦ.’ 
30ᑖᓐᓇᓕ ᕿᐱᓗᒃᐳᖅ ᑎᒍᔭᐅᓯᒪᕕᖕᒧᓪᓗ ᐱᑎᓪᓗᒍ ᐊᑭᓕᒃᓴᖏᓐᓂᒃ ᐊᑭᓖᓚᐅᖏᓐᓂᖓᓂ. 
31ᐱᔨᐅᖃᑎᖏᑕᓕ ᑕᒪᓐᓇ ᑕᑯᒐᒥᑦᔪᒃ, ᖁᕕᐊᓱᖏᑦᔪᑎᒋᒻᒪᕆᓕᖅᐹᑦ, ᐊᖓᔪᖅᑳᒥᖕᓄᓪᓗ ᐅᐸᒍᑎᓪᓗᑎᒃ ᐅᖃᐅᑎᒋᕚᑦ ᐱᓂᐊᕐᖕᓂᕆᔭᐅᔪᓕᒫᑦ. 
32ᑕᕝᕙ ᐊᖓᔪᖅᑳᖅᔪᐊᑉ ᐱᔨᓂ ᐃᑎᖅᑎᑕᐅᖁᓕᖅᐹ; ᐃᑎᕐᖕᒪᓪᓗ ᐅᖃᐅᑎᕚ, ‘ᐱᐅᖏᑦᑐᐊᓘᔪᑎᑦ! ᐃᓱᒪᒋᔪᓐᓁᖅᕕᒋᓚᐅᖅᐸᒋᑦ ᕿᓄᕕᒋᒐᕕᖓ ᐃᓘᓐᓇᓕᒫᖏᓐᓂᒃ ᐅᕙᓐᓄᑦ ᐊᑭᓕᒃᓴᕆᔭᕐᖕᓂᒃ. 
33ᓂᑲᒍᓱᒃᑐᒃᓴᐅᓚᐅᕋᓗᐊᖅᐳᑎᑦ ᐱᔨᐅᖃᑎᖕᓄᑦ, ᓲᖅᓗᑦᑕᐅᖅ ᓂᑲᒋᓚᐅᕋᒃᑭᑦ.’ 
34ᐊᖓᔪᖅᑳᖅᔪᐊᖅᓗ ᑕᕝᕙ ᓂᓐᖓᒃᑐᐊᓘᕗᖅ, ᑖᓐᓇᓗ ᑎᒍᔭᐅᓯᒪᕕᖕᒧᐊᖅᑕᐅᑎᑉᐹ, ᓱᒋᐊᖅᑕᐅᖁᓪᓗᒍ ᐊᑭᓕᒃᓴᕆᔭᒥᓂᒃ ᐃᓘᓐᓇᖏᓐᓂᒃ ᐊᑭᓖᓚᐅᖏᓐᓂᓕᒫᖓᓂ.
35ᑍᒫᒃᑕᐅᖅ ᐊᑖᑕᒪ ᕿᓚᖕᒦᑦᑑᑉ ᐱᓂᐊᖅᕕᒋᒐᔭᕆᕚᓯ ᐅᒃᐱᖅᑑᖃᑎᑦᓯᓐᓂᒃ ᐃᓱᒪᒋᔪᓐᓁᖅᕕᖃᕐᖕᓂᐊᖏᒃᑯᑦᓯ, ᐆᒻᒪᑎᑦᓯᓐᓂᑦ ᐱᔪᒥᒃ.”
