1“ᐅᑯᐊ ᑕᕝᕙ ᐄᓴᕅᓕᒥᐅᓄᑦ ᒪᓕᒃᑕᐅᔪᒃᓴᐅᔪᑦ ᐅᖃᐅᓯᕆᔭᒃᓴᕆᕙᑎᑦ ᑖᒃᑯᓄᖓ. 
2ᐄᑉᕉᒥᐅᑕᒥᒃ ᓂᐅᕕᐊᕆᓗᒍ ᓯᐊᓛᖅᑖᕈᕕᑦ, ᑖᑦᓱᒪ ᐱᔨᑦᓯᖅᑕᒃᓴᕆᕚᑎᑦ ᐊᕐᕌᒍᓂᒃ ᐱᖓᓲᔪᖅᑐᓂᒃ, ᐊᕐᕌᒍᓪᓕ 7-ᖓᓐᓂ ᓯᐊᓛᖑᔪᓐᓃᖅᑐᒃᓴᐅᕗᖅ, ᐊᑭᓕᖅᑕᐅᓂᒃᑰᖏᓪᓗᓂ. 
3ᐂᑉᐸᖃᖏᓪᓗᓂ ᐱᒋᐊᓚᐅᕈᓂ, ᐊᐅᓪᓚᕆᐊᖃᕋᔭᕆᕗᖅ ᐂᑉᐸᖃᖏᓪᓗᓂ; ᓄᓕᐊᖃᖅᓗᓂᓕ ᐱᒋᐊᖅᓯᒪᒃᐸᑦ, ᑕᕝᕙ ᓄᓕᐊᖓᑕ ᐊᐅᓪᓚᖃᑎᒋᔭᒃᓴᕆᕚ. 
4ᐊᖓᔪᖅᑳᖓᑕᓕ ᓄᓕᐊᓂᒃᑎᓯᒪᒃᐸᒍ ᓯᐊᓛᕆᓕᖅᓗᓂᐅᒃ ᑖᑦᓱᒨᓇᓗ ᕿᑐᕐᖓᖅᑖᖅᓯᒪᒃᐸᑦ ᐊᖑᒻᒥᒃ ᐊᕐᖕᓇᒥᒡᓘᓐᓃᑦ, ᑕᕝᕙ ᑖᓐᓇ ᓄᓕᐊᖓ ᕿᑐᕐᖓᖏᓪᓗ ᐊᖓᔪᖅᑳᖓᑕ ᐱᒋᒐᔭᖅᐰᑦ, ᓯᐊᓛᖑᔪᖅ ᐊᐅᓪᓚᓕᕈᓂ ᑖᒃᑯᐊᓕᒫᑦ ᕿᒪᒡᓗᒋᑦ ᐊᐅᓪᓚᖅᑐᒃᓴᐅᕗᖅ. 
5ᓯᐊᓛᖑᔪᖅᓕ ᐅᖃᖅᐸᑦ ‘ᐊᖓᔪᖅᑳᕋ ᐅᖓᓕᕋᒃᑯ, ᓄᓕᐊᕋᓗ, ᕿᑐᕐᖓᒃᑲᓗ; ᐊᐅᓪᓚᖅᑎᑕᐅᔪᒪᔪᓐᓃᖅᐳᖓ ᓯᐊᓛᖑᔪᓐᓃᕐᖕᓂᒃᑯᑦ.’ 
6ᑕᕝᕙ ᐊᖓᔪᖅᑳᖓᑕ ᒎᑎᒧᑦ ᐂᑎᑕᒃᓴᕆᕚ, ᐃᑎᖅᑕᖅᕕᐊᓂᓗ ᓇᖏᖅᑎᓪᓗᓂᐅᒃ ᐅᕝᕙᓗ ᐃᑎᖅᑕᖅᕕᐊᑕ ᓇᐸᔪᖓᑕ ᓴᓂᐊᓂ; ᑕᕝᕙᓂᓗ ᐊᖓᔪᖅᑳᖓᑕ ᑖᓐᓇ ᓯᐊᓛᓂ ᓯᐅᑎᖓᒍᑦ ᐳᑐᔭᒃᓴᕆᕚ ᐳᑐᓯᑦᔪᑎᒧᑦ; ᑕᕝᕙᓗ ᐃᓅᓯᓕᒫᒥᓂ ᓯᐊᓛᖑᓕᕋᔭᖅᐳᖅ ᑖᑦᓱᒧᖓ.
7ᐊᖑᓪᓕ ᐸᓂᖕᒥᓂᒃ ᓂᐅᕐᕈᑎᖃᖅᐸᑦ ᓯᐊᓛᖑᓂᕐᖕᒧᑦ, ᑖᓐᓇ ᐊᖑᑎᑎᑐᑦ ᓯᐊᓛᑎᑐᑦ ᐊᓂᑎᑕᐅᔭᕆᐊᖃᕋᔭᓐᖏᓚᖅ. 
8ᓂᐅᕐᕈᑎᒋᔭᐅᓯᒪᒃᐸᓪᓕ ᓂᐅᕕᖅᑐᒧᑦ ᓄᓕᐊᖅᑖᕆᔭᐅᓂᐊᖅᓗᓂ, ᑖᑦᓱᒪᓗ ᐊᖑᑎᐅᑉ ᓈᒻᒪᒋᖏᒃᑯᓂᐅᒃ, ᑕᕝᕙ ᐊᑖᑕᖓᓄᑦ ᐅᑎᖅᑎᒋᐊᖃᖅᐹ ᐊᑭᓕᖅᑕᐅᑎᓪᓗᒍ; ᓂᐅᕕᖅᓯᒪᔪᖅᓕ ᑖᑦᓱᒥᖓ ᐊᕐᖕᓇᒥᒃ ᓂᐅᕐᕈᑎᖃᕆᐊᖃᓐᖏᓚᖅ ᓄᓇᖃᑎᑐᖃᕆᓐᖏᑕᒥᓄᑦ, ᑖᑦᓱᒪ ᐊᖑᑎᐅᑉ ᓇᕐᕈᒋᓯᒪᖕᒪᒍ. 
9ᐊᖑᓪᓕ ᐊᕐᖕᓇᒥᒃ ᓯᐊᓛᒃᓴᒥᒃ ᓂᐅᕕᖅᓯᒪᒍᓂ ᐃᕐᖕᓂᕐᖕᒥᓄᑦ ᑐᓂᔪᒪᓗᒍ, ᑕᕝᕙ ᐸᓂᖕᒥᑐᑦ ᐱᓂᐊᖅᕕᒋᔭᒃᓴᕆᕚ. 
10ᐊᖑᓪᓕ ᓄᓕᐊᓂᒃᑲᓐᓂᕈᓂ, ᓄᓕᐊᕆᖅᑳᖅᓯᒪᔭᓂ ᓱᓕ ᑲᒪᒋᑦᓯᐊᕆᐊᖃᖅᐹ ᓂᕿᒃᓴᑎᒍᑦ ᐊᓐᓄᕌᒃᓴᑎᒍᓪᓗ, ᓄᓕᐊᕆᔭᐅᔫᓪᓗ ᑲᒪᒋᔭᐅᑦᔪᑎᒋᔭᕆᐊᖃᖅᑕᖏᑎᒍᑦ ᓱᓕ ᑕᒤᑎᒍᑦ ᑲᒪᒋᑦᓯᐊᖅᓗᓂᐅᒃ. 
11ᑕᒪᒃᑯᓂᖓᓕ ᑲᒪᒋᔭᕆᐊᖃᖅᑕᒥᓂᒃ ᐱᖓᓲᓕᖅᑲᖓᔪᓂᒃ ᐱᓇᓱᐊᖅᕕᒋᖏᑉᐸᒍ, ᑕᕝᕙ ᐊᕐᖕᓇᖅ ᐃᓱᒪᖅᓱᖅᓗᓂ ᐊᐅᓪᓚᖅᑐᒃᓴᐅᕗᖅ ᐊᖑᑎᐅᑉ ᑮᓇᐅᔭᖅᑖᕈᑎᒋᖏᓪᓗᓂᐅᒃ.”
12“ᓇᓪᓕᐊᓪᓕ ᐃᓅᖃᑎᒥᓂᒃ ᐊᓇᐅᓯᓗᓂ ᑐᖁᑦᓯᒃᐸᑦ ᑖᓐᓇ ᑐᖁᑕᐅᔪᒃᓴᐅᕗᖅ. 
13ᑭᓯᐊᓂᓕ ᐱᔮᕆᖏᓪᓗᓂ ᑐᖁᑦᓯᒃᐸᑦ, ᑖᓐᓇ ᕿᒫᔪᓐᓇᖅᐳᖅ ᐅᕙᖓ ᕿᒫᕕᐅᖁᔭᓐᓄᑦ, ᑕᕝᕙᓂᓗ ᖃᓄᐃᓕᔭᐅᒐᔭᓐᖏᓚᖅ. 
14ᑭᓯᐊᓂᓕ ᐃᓄᒃ ᓂᓐᖓᐅᒪᓗᓂ ᐱᔮᕆᓗᓂᓗ ᐃᓅᖃᑎᒥᓂᒃ ᑐᖁᑦᓯᒃᐸᑦ, ᑖᓐᓇ ᑐᖁᑕᐅᔪᒃᓴᐅᕗᖅ, ᐊᒡᓛᑦ ᑐᓂᕐᕈᓯᖅᕕᖁᑎᓐᓄᑦ ᖃᓄᐃᓕᔭᐅᔪᒪᖏᓪᓗᓂ ᕿᒫᒐᓗᐊᖅᐸᑦ.
15ᓇᓪᓕᐊᑦ ᐊᑖᑕᒥᓂᒃ ᐊᓈᓇᒥᓂᒡᓘᓐᓃᑦ ᐊᓇᐅᓯᒃᐸᑦ ᑖᓐᓇ ᑐᖁᑕᐅᔪᒃᓴᐅᕗᖅ.
16ᓇᓪᓕᐊᑦ ᐃᓅᖃᑎᒥᓂᒃ ᐃᓱᒪᓯᐅᕆᖏᓪᓗᓂ ᑎᒍᓯᑐᐃᓐᓇᖅᐸᑦ, ᓂᐅᕐᕈᑎᖃᕋᓱᐊᕐᖕᓂᕐᖕᒧᑦ ᐅᕝᕙᓗ ᓯᐊᓛᖅᑖᕆᔪᒪᓗᓂᐅᒃ, ᑖᓐᓇ ᑐᖁᑕᐅᔪᒃᓴᐅᕗᖅ.
17ᓇᓪᓕᐊᑦ ᐊᑖᑕᒥᓂᒃ ᐊᓈᓇᒥᓂᒡᓘᓐᓃᑦ ᓯᕗᓂᖅᓗᖁᔨᓗᓂ ᐅᖃᕐᖕᓂᖅᓘᑎᓕᒃ ᑖᓐᓇ ᑐᖁᑕᐅᔪᒃᓴᐅᕗᖅ.
18ᐃᓅᒃ ᐂᕙᖃᑎᒌᒃᐸᑎᒃ ᐂᑉᐸᖓᑕᓗ ᐱᒋᐊᖅᐸᒍ ᐅᔭᕋᖕᒧᑦ ᐊᒡᒐᖕᒥᓄᓪᓘᓐᓃᑦ, ᑐᖁᑕᐅᖏᓪᓗᓂᓕ, ᑖᓐᓇ ᑍᒤᓕᓯᔪᖅ ᓱᒋᐊᖅᑕᐅᔪᒃᓴᐅᓐᖏᓚᖅ, ᐋᓐᓂᖅᑕᖓ ᐃᒡᓕᕐᖕᒦᒋᐊᖃᓕᓚᕿᒃᐸᑦ, 
19ᑭᖑᓂᖓᒍᓪᓕ ᒪᑭᑦᑐᓐᓇᖅᓯᖕᒥᒃᐸᑦ ᐊᓂᔪᓐᓇᖅᓯᓗᓂᓗ ᐊᔭᐅᑉᐱᐊᖅᓗᓂ, ᑖᓐᓇ ᑍᒤᓕᑎᑦᓯᔪᕕᓂᖅ ᑖᑦᓱᒪ ᐃᒡᓕᕐᖕᒦᑦᔪᑎᖓᓂᒃ ᐊᑭᓖᔭᕆᐊᖃᖅᐳᖅ ᑲᒪᒋᑦᓯᐊᕆᐊᖃᖅᓗᓂᐅᒡᓗ ᐋᖅᑭᓚᐅᖏᓐᓂᓕᒫᖓᓂ.
20ᐃᓄᒡᓕ ᐊᓇᐅᓕᖅᓯᒃᐸᑦ ᓯᐊᓛᒥᓂᒃ, ᐊᖑᒻᒥᒃ ᐊᕐᖕᓇᒥᒡᓘᓐᓃᑦ, ᑖᓐᓇᓗ ᓯᐊᓛᖓ ᑕᕝᕙᓂ ᑐᖁᑲᐅᑎᒋᒃᐸᑦ, ᑖᓐᓇ ᑍᒤᓕᐅᕆᔪᖅ ᓱᒋᐊᖅᑕᐅᔪᒃᓴᐅᕗᖅ. 
21ᓯᐊᓛᖓᓕ ᐊᓐᓇᒃᐸᑦ ᐅᓪᓗᕐᖕᒥᒃ ᒪᕐᕉᖕᓂᒡᓘᓐᓃᑦ ᐊᓂᒍᐃᓗᓂ, ᑖᓐᓇ ᑍᒤᓕᐅᕆᔪᖅ ᓱᒋᐊᖅᑕᐅᔪᒃᓴᐅᓐᖏᓚᖅ. ᑖᓐᓇ ᐱᖁᑎᓕᒃ ᐃᓚᓐᖓᖅᓯᒪᓂᕐᖕᒥᓄᑦ ᓱᒋᐊᖅᑕᐅᓂᕆᔭᕇᕐᖕᒪᒍ.
22ᐊᖑᑏᒃ ᐅᓇᑕᖅᓗᑎᒃ, ᐊᕐᖕᓇᒥᒃ ᓄᑕᕋᒃᓴᓕᖕᒥᒃ ᐋᓐᓃᑐᐊᖅᐸᑎᒃ ᐊᕐᖕᓇᖅᓗ ᑖᓐᓇ ᑕᒪᐅᓁᓐᓇᖅ ᐃᕐᖕᓂᓱᓕᖅᓗᓂ ᓄᑕᕋᒃᓴᖓ ᓱᕋᒃᑕᐅᒃᐸᑦ, ᐊᕐᖕᓇᖅ ᓇᖕᒥᓂᖅ ᐋᓐᓂᖏᒃᑲᓗᐊᖅᓗᓂ, ᑖᓐᓇ ᐋᓐᓃᔪᖅ ᐊᑭᓖᑎᑕᐅᔭᕆᐊᖃᖅᐳᖅ ᐊᕐᖕᓇᐅᑉ ᐅᐃᖓᑕ ᐊᑭᓕᐅᑎᒋᔭᐅᖁᔭᖓᓂᒃ; ᐃᓅᖃᑎᒥᖕᓂᒃ ᐋᖅᑭᒃᓱᐃᔨᐅᔪᓄᑦ ᓈᒻᒪᒋᔭᐅᑐᐊᖅᐸᑕ ᐊᑭᓕᐅᑎᒋᔭᐅᖁᔭᐅᔪᑦ. 
23ᑭᓯᐊᓂᓕ ᐊᕐᖕᓇᖅ ᐋᓐᓂᖅᑕᐅᖃᑕᐅᒃᐸᑦ, ᑕᕝᕙ ᐊᑭᓕᖅᑕᐅᔭᕆᐊᖃᖅᐳᖅ ᐃᓅᓯᕐᖕᒥᒃ ᐃᓅᓯᕐᖕᒧᑦ. 
24ᐃᔨ ᐃᔨᒧᑦ, ᑭᒍᑎ ᑭᒍᑎᒧᑦ, ᐊᒡᒊᑦ ᐊᒡᒐᓄᑦ, ᐃᑎᒊᑦ ᐃᑎᒐᖕᓄᑦ, 
25ᐆᓐᓂᖅ ᐆᓐᓂᕐᖕᒧᑦ, ᐃᑭᓕᖅᑕᐅᓂᖅ ᐃᑭᓕᖅᑕᐅᓂᕐᖕᒧᑦ, ᑎᒡᓘᔭᕐᖕᓂᖅ ᑎᒡᓘᔭᕐᖕᓂᕐᖕᒧᑦ.
26ᐊᖑᑦ ᓯᐊᓛᒥᓂᒃ ᐊᖑᒻᒥᒃ ᐊᕐᖕᓇᒥᒡᓘᓐᓃᑦ ᐊᓇᐅᓯᓗᓂ ᐃᔨᖓᓂᒃ ᖄᖅᓯᒃᐸᑦ, ᑕᕝᕙ ᑖᓐᓇ ᓯᐊᓛᖅ ᓯᐊᓛᖑᔪᓐᓃᕆᐊᖃᖅᐳᖅ ᐃᔨᖓᓄᑦ ᐊᑭᓕᐅᑎᓗᓂ. 
27ᐊᒻᒪᑦᑕᐅᖅ ᓯᐊᓛᒥᓂᒃ ᐊᖑᒻᒥᒃ ᐊᕐᖕᓇᒥᒡᓘᓐᓃᑦ ᑭᒍᑍᖅᓯᔪᖃᖅᐸᑦ, ᑕᕝᕙ ᑖᓐᓇ ᓯᐊᓛᖅ ᓯᐊᓛᖑᔪᓐᓃᕆᐊᖃᖅᐳᖅ ᑭᒍᑎᖓᓄᑦ ᐊᑭᓕᐅᑎᓗᓂ.”
28“ᐃᒻᒧᒃᓯᐅᒐᐅᑉ ᐊᖑᓴᓪᓗᖓᑕ ᐊᖑᑦ ᐊᕐᖕᓇᖅᓘᓐᓃᑦ ᓇᒡᔪᖕᒥᒡᓗᓂᐅᒃ ᑐᖁᑉᐸᒍ, ᑕᕝᕙ ᐃᒻᒧᒃᓯᐅᒐᐅᑉ ᐊᖑᓴᓪᓗᖓ ᒥᓪᓗᖅᑕᐅᓗᓂ ᑐᖁᑕᐅᔭᕆᐊᖃᖅᐳᖅ, ᓂᕿᖓᓕ ᓂᕆᔭᐅᔭᕆᐊᖃᓐᖏᓚᖅ; ᑭᓯᐊᓂᓕ ᐊᖑᓴᓪᓗᕐᖕᒥᒃ ᐱᖁᑎᓕᒃ ᑕᒪᑐᒧᖓ ᐸᓯᔭᒃᓴᐅᔪᒃᓴᐅᓐᖏᓚᖅ. 
29ᐃᒻᒧᒃᓯᐅᒐᐅᓪᓕ ᐊᖑᓴᓪᓗᖓ ᐃᓄᖕᓂᒃ ᐱᒋᐊᖅᑕᖃᑦᑕᖅᓯᒪᒃᐸᑦ, ᑖᑦᓱᒪᓗ ᐃᓄᐊ ᐅᖃᐅᑦᔭᐅᓯᒪᒐᓗᐊᖅᓗᓂ ᐃᐱᖅᓯᒪᖏᑉᐸᒍ, ᑭᖑᓂᖓᒍᓪᓕ ᓇᒡᔪᖕᒥᒃᓯᓗᓂ ᐊᖑᒻᒥᒃ ᐊᕐᖕᓇᒥᒡᓘᓐᓃᑦ ᑐᖁᑦᓯᒃᐸᑦ, ᑕᕝᕙ ᐊᖑᓴᓪᓗᖅ ᒥᓪᓗᖅᑕᐅᓗᓂ ᑐᖁᑕᐅᔪᒃᓴᐅᕗᖅ, ᐃᓄᐊᓗ ᑐᖁᑕᐅᔪᒃᓴᐅᒋᕗᖅ. 
30ᑭᓯᐊᓂᓕ ᐊᖑᓴᓪᓘᑉ ᐃᓄᐊ ᐊᑭᓖᖁᔭᐅᒃᐸᑦ ᑐᖁᑕᐅᖁᓇᒍ, ᑕᕝᕙ ᐊᑭᓕᐅᑎᒋᖁᔭᐅᔪᓕᒫᓂᒃ ᖃᑦᓯᐅᒐᓗᐊᖅᐸᑕ ᐊᑭᓖᔪᒃᓴᐅᕗᖅ. 
31ᐊᖑᓴᓪᓗᖅᓕ ᓇᒡᔪᖕᒦᓗᓂ ᓄᑲᑉᐱᐊᒥᒃ ᓂᕕᐊᖅᓯᐊᒥᒡᓘᓐᓃᑦ ᑐᖁᑦᓯᒃᐸᑦ, ᑕᕝᕙ ᐱᓇᓱᐊᖅᕕᐅᔭᕆᐊᖃᕋᔭᕆᕗᖅ ᑕᒪᒃᑯᐊ ᐱᖁᔭᐅᔪᑦ ᒪᓕᒃᑕᐅᓗᑎᒃ. 
32ᐊᖑᓴᓪᓗᖅᓕ ᓇᒡᔪᖕᒥᒃᓯᓗᓂ ᓯᐊᓛᕆᔭᐅᔪᒥᒃ, ᐊᖑᒻᒥᒃ ᐊᕐᖕᓇᒥᒡᓘᓐᓃᑦ ᑐᖁᑦᓯᒃᐸᑦ, ᑕᕝᕙ ᐊᖑᓴᓪᓘᑉ ᐃᓄᐊ ᓯᐊᓛᖃᖅᑐᒧᑦ ᐊᑭᓖᔭᕆᐊᖃᖅᐳᖅ ᓯᐅᓪᕕᕆᓂᒃ 30-ᓂᒃ, ᐊᖑᓴᓪᓗᖅᓗ ᒥᓪᓗᖅᑕᐅᓗᓂ ᑐᖁᑕᐅᔪᒃᓴᐅᕗᖅ.
33ᐊᖑᓪᓕ ᐃᑎᖅᓴᓕᐅᖅᓯᒪᔪᒥᒃ ᒪᑐᐃᖅᓯᓗᓂ ᒪᑐᐃᖎᓐᓇᖅᑎᑉᐸᒍ, ᐅᕝᕙᓗ ᓄᓇᒥᒃ ᐃᑎᖅᓴᓕᐅᕆᓗᓂ ᒪᑐᖏᑉᐸᒍ, ᐊᖑᓴᓪᓗᖅᓕ ᓯᐅᑎᖅᑯᖅᑐᔪᖅᓘᓐᓃᑦ ᑕᕝᕗᖓ ᐃᔪᒃᑲᖅᐸᑦ, 
34ᑖᓐᓇ ᐃᑎᖅᓴᓕᐅᕆᓯᒪᔪᖅ ᐆᒪᔪᖁᑎᓕᖕᒧᑦ ᐊᑭᓖᔪᒃᓴᐅᕗᖅ; ᑮᓇᐅᔭᓂᒃ ᐊᑭᓕᖅᓗᓂᐅᒃ, ᑖᓐᓇᓕ ᐆᒪᔪᖅ ᑐᖁᖓᓕᖅᑐᖅ ᐱᑖᕆᒐᔭᖅᐹ. 
35ᐊᖑᑎᐅᓪᓕ ᐊᖑᓴᓪᓗᖁᑎᖓ ᐊᓯᐊᑕ ᐊᖑᓴᓪᓗᖁᑎᖓᓂᒃ ᐋᓐᓂᖅᓯᓗᓂ ᑐᖁᑦᓯᒃᐸᑦ, ᑕᕝᕙ ᑖᓐᓇ ᑐᖁᑦᓯᔪᖅ ᓂᐅᕐᕈᑎᒋᔭᐅᓗᓂ ᐊᑭᖏᑦ ᑖᒃᑯᓄᖓᑦ ᐊᖑᑎᓄᑦ ᐊᒡᒍᖅᑕᐅᔪᒃᓴᐅᕗᑦ; ᑖᓐᓇᓗ ᑐᖁᑕᐅᔪᖅ ᐊᖑᓴᓪᓗᖅ ᑖᒃᑯᓄᖓ ᐊᕕᒃᑕᐅᖕᒥᓗᓂ. 
36ᐃᒻᒧᒃᓯᐅᒐᐅᓪᓕ ᐊᖑᓴᓪᓗᖓ ᖃᐅᔨᔭᐅᖃᑦᑕᖅᓯᒪᒃᐸᑦ ᐱᒋᐊᖃᑦᑕᖅᓯᒪᓂᖓᓂᒃ, ᐃᓄᐊᑕᓗ ᐃᐱᖅᓯᒪᖏᑉᐸᒍ, ᑕᕝᕙ ᐊᑭᓖᔭᕆᐊᖃᖅᐳᖅ ᐊᖑᓴᓪᓗᖁᑎᒥᓂᒃ ᐊᖑᓴᓪᓗᖁᑎᖃᓚᐅᖅᑐᒧᑦ, ᑖᓐᓇᓗ ᐊᖑᓴᓪᓗᖅ ᑐᖁᑕᐅᓯᒪᔪᖅ ᐱᑖᕆᖔᖅᓗᓂᐅᒃ.”
