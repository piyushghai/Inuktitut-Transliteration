1ᑍᕕᑎ ᐃᓄᑐᖃᐅᓕᕋᒥ ᐅᓪᓗᖏᓪᓗ ᓈᖕᒪᑕ, ᐃᕐᖕᓂᓂ ᓲᓗᒨᓂ ᐊᖓᔪᖅᑳᖅᔪᐊᕈᖅᑎᑉᐹ ᐄᓴᕅᓕᒥᐅᓄᑦ.
2ᑍᕕᑎᐅᓪᓗ ᑲᑎᖁᕔᑦ ᐄᓴᕅᓕᒥᐅᑦ ᓯᕗᓕᖅᑎᓕᒫᖏᑦ ᑐᓂᕐᕈᓯᖅᑎᑦᓯᔩᓪᓗ ᓕᕔᑏᓪᓗ. 
3ᓕᕔᑏᑦ ᓈᓴᖅᑕᐅᓯᒪᕗᑦ ᐊᕐᕌᒍᓖᑦ ᐱᒋᐊᖅᓗᒋᑦ 30-ᒥᑦ ᐅᖓᑖᓄᑦ, ᐅᓄᕐᖕᓂᖏᓪᓗ ᐊᖑᑏᑦ 38,000-ᐅᕗᑦ. 
4ᑖᒃᑯᓇᓐᖓᑦ 24,000-ᓮᑦ, ᑍᕕᑎᐅᑉ ᑲᒪᔨᐅᖁᕔᑦ ᐊᑕᓂᐅᑉ ᐃᒡᓗᖓ ᓴᓇᔭᐅᓕᖅᑎᓪᓗᒍ, 6,000-ᑦ ᐊᖓᔪᖅᑳᖑᔪᒃᓴᐅᓪᓗᑎᒃ ᐃᓱᐊᖅᓮᔨᐅᓪᓗᑎᒡᓗ, 
54,000-ᑦ ᑲᒪᔨᐅᔪᒃᓴᐅᕗᑦ ᐃᑎᖅᑕᖅᕕᖕᒥᒃ, 4,000-ᓪᓗ ᓂᖅᑐᐃᔨᐅᔪᒃᓴᐅᕗᑦ ᐊᑕᓂᕐᖕᒥᒃ ᓂᑦᔭᐅᑎᓄᑦ, ᓂᖅᑐᐃᑦᔪᑎᒃᓴᓕᐊᕆᓚᐅᖅᑕᓐᓄᑦ. 
6ᑍᕕᑎᐅᓪᓗ ᐋᖅᑭᒃᓱᖅᐰᑦ ᐊᕕᒃᑐᖅᓗᒋᑦ ᓕᕔᑉ ᐃᕐᖕᓂᖏᑦ: ᒌᕐᓲᒻ, ᑯᕼᐋᑎ, ᒥᕋᕆᓗ.
7ᒌᕐᓲᓂᒥᐅᑦ ᐅᑯᐊᖑᕗᑦ: ᓔᑕᓂ, ᓯᒥ-ᐂᓗ. 
8ᓔᑕᓂᐅᑉ ᐃᕐᖕᓂᖏᑦ: ᐊᖓᔪᖅᑳᖓᑦ ᔨᕼᐃᐅᓪ, ᔨᑕᒻᓗ, ᔪᐃᓕᓗ, ᑖᒃᑯᐊ ᐱᖓᓱᑦ. 
9ᓯᒥ-ᐂᑉ ᐃᕐᖕᓂᖏᑦ: ᓯᓗᒥᑎ, ᕼᐊᔨ-ᐅᓪ, ᕼᐊᕋᓂᓗ, ᑖᒃᑯᐊ ᐱᖓᓱᑦ. ᑖᒃᑯᐊ ᐊᖓᔪᖅᑳᖑᕗᑦ ᓯᕗᓕᖏᑕ ᓔᑕᓂᐅᑉ ᐃᓚᖏᓐᓂ. 
10ᓯᒥ-ᐂᑉ ᐃᕐᖕᓂᖏᑦ ᐅᑯᐊᖑᕗᑦ: ᔭᕼᐊᑕ, ᔩᓇ, ᔨᐅᔅ, ᐱᕅᐊᓗ. ᑖᒃᑯᐊ ᓯᑕᒪᑦ ᓯᒥ-ᐂᑉ ᐃᕐᖕᓂᕆᕔᑦ. 
11ᔭᕼᐊᑕ ᐊᖓᔪᖅᑳᖑᕗᖅ, ᑐᖓᓕᐊᓗ ᔩᔭ; ᔨᐅᔅᑯᓪᓕ ᐱᕅᐊᒃᑯᒃ ᐅᓄᖅᑐᓂᒃ ᐃᕐᖕᓂᖃᓚᐅᖏᒻᒪᑎᒃ; ᑍᒤᒻᒪᑦ ᐃᓕᔭᐅᕘᒃ ᐊᑕᐅᓯᖅᑎᑐᑦ ᐊᑖᑕᖓᑕ ᐃᓚᖏᓐᓄᑦ.
12ᐅᑯᐊ ᑯᕼᐋᑎᐅᑉ ᐃᕐᖕᓂᖏᑦ: ᐊᒪᕌᒻ, ᐃᔾᕼᐊᕆ, ᕼᐃᐸᕋᓐ, ᐊᑦᔧᐅᓕᓗ, ᑖᒃᑯᐊ ᓯᑕᒪᐅᕗᑦ. 
13ᐊᒪᕌᒥᐅᑉ ᐃᕐᖕᓂᖏᒃ: ᐂᕈᓂ ᒨᓯᓯᓗ. ᐂᕈᓂ ᓴᓂᖅᕙᒃᑕᐅᓯᒪᓚᐅᖅᐳᖅ ᐃᑦᔪᕐᖕᓁᓐᓂᖅᐹᓂᒃ ᐱᓇᓱᐊᖅᑎᐅᖁᓪᓗᒍ, ᐂᕈᓂᓗ ᐃᕐᖕᓂᖏᓪᓗ ᐃᓱᖃᖏᑦᑐᒧᑦ ᑎᐱᑦᓯᐊᕆᒃᑐᓂᒃ ᐳᔫᖅᑎᑦᓯᔨᐅᖁᓪᓗᒋᑦ ᐊᑕᓂᐅᑉ ᓵᖓᓂ, ᑖᓐᓇᓗ ᐱᔨᑦᓯᖅᓗᒍ ᓮᒻᒪᖅᑎᑦᓯᖃᑦᑕᖅᓗᑎᒡᓗ ᐃᓄᖕᓂᒃ ᑖᑦᓱᒪ ᐊᑎᖓᓂ ᐃᓱᖃᖏᑦᑐᒧᑦ. 
14ᒨᓯᓯᐅᓪᓕ ᒎᑎᐅᑉ ᐃᓄᖁᑎᖓᑕ ᐃᕐᖕᓂᖏᑦ ᐱᓇᓱᐊᒐᒃᓴᖃᖅᑎᑕᐅᓚᐅᖅᐳᑦ ᓕᕔᑉ ᑭᖑᕚᖏᓐᓂ. 
15ᒨᓯᓯᐅᑉ ᐃᕐᖕᓂᖏᑦ ᐅᑯᐊᖑᕗᑦ: ᒌᕐᓲᒻ ᐃᓔᓯᕆᓗ. 
16ᒌᕐᓲᒻ ᐃᕐᖕᓂᖏᑦ: ᓯᐳᐃᐅᓪ ᐊᖓᔪᖅᑳᖑᕗᖅ. 
17ᐃᓔᓯᕆᐅᑉ ᑭᖑᕚᖏᓐᓂ: ᕆᕼᐊᐰᐊ ᐊᖓᔪᖅᑳᖑᕗᖅ; ᐃᓕᓯᕆᓗ ᐃᕐᖕᓂᖃᒃᑲᓐᓂᓐᖏᓚᖅ, ᕋᕼᐊᐰᐊᓪᓕ ᐃᕐᖕᓂᖏᑦ ᐅᓄᖅᑑᓚᐅᖅᐳᑦ. 
18ᐃᔾᕼᐊᕆᐅᑉ ᐃᕐᖕᓂᖏᑦ: ᓯᓗᒥᑎ ᐊᖓᔪᖅᑳᖑᕗᖅ. 
19ᕼᐃᐸᕋᓂᐅᑉ ᐃᕐᖕᓂᖏᑦ: ᔨᕅᐊ ᐊᖓᔪᖅᑳᖑᕗᖅ, ᑐᖓᓕᐊ ᐊᒪᕅᐊ, ᐱᖓᔪᐊᑦ ᔭᕼᐊᔨᐅᓪ, ᓯᑕᒪᖓᑦ ᔨᑲᒦᒻ. 
20ᐊᑦᔧᐆᑉ ᐃᕐᖕᓂᖏᑦ ᐅᑯᐊᖑᕗᑦ: ᒤᑲ ᐊᖓᔪᖅᑳᖑᕗᖅ ᑐᖓᓕᐊ ᐃᓮᐊ.
21ᒥᕋᕆᐅᑉ ᐃᕐᖕᓂᖏᑦ ᐅᑯᐊᖑᕗᑦ: ᒪᕼᐊᓔ, ᒧᓮᓗ. ᒫᓕᐅᑉ ᐃᕐᖕᓂᖏᑦ ᐅᑯᐊᖑᕗᑦ: ᐃᓕᓯᕆ ᑭᔅᓗ. 
22ᐃᓕᓯᕆ ᑐᖁᓚᐅᖅᐳᖅ ᐃᕐᖕᓂᖃᕋᓂ, ᐸᓂᖃᑐᐃᓐᓇᖅᓗᓂ; ᖃᑕᓐᖑᑎᖓᑕᓗ ᑭᓯᐅᑉ ᐃᕐᖕᓂᖏᑕ, ᓄᓕᐊᖅᑖᕆᕔᑦ. 
23ᒧᓮᑉ ᐃᕐᖕᓂᖏᑦ ᐅᑯᐊᖑᕗᑦ: ᒪᕼᐊᓔ, ᐃᑐᕆ, ᔨᕆᒪᑎᓗ, ᑖᒃᑯᐊ ᐱᖓᓲᕗᑦ.
24ᑖᒃᑯᐊ ᑕᕝᕙ ᓕᕔᑉ ᐃᕐᖕᓂᖏᑦ ᐊᑖᑕᖓᑕ ᐃᓚᖏᑎᒍᑦ, ᐊᖓᔪᖅᑳᐅᔪᑦ ᐊᑖᑕᖏᑕ ᐃᓚᖏᓐᓂ ᓈᓴᖅᑕᐅᓯᒪᕗᑦ ᐃᓛᒃᑯᑦ ᐅᓄᕐᖕᓂᖏᑦ ᐊᑎᖏᑦ ᒪᓕᒡᓗᒋᑦ, ᐱᓇᓱᐊᖅᑎᐅᓚᐅᖅᑐᑦ ᐊᑕᓂᐅᑉ ᐃᒡᓗᖓᓂ, ᐱᒋᐊᖅᓗᒋᑦ ᐊᕙᑎᓂᒃ ᐊᕐᕌᒍᓕᖕᓂᑦ ᐅᖓᑖᓄᑦ. 
25ᑍᕕᑎ ᐅᖃᓚᐅᕐᖕᒪᑦ, “ᐊᑕᓂᖅ ᐄᓴᕅᓕᒥᐅᑦ ᒎᑎᖓ, ᐃᓄᖁᑎᒥᓂᒃ ᐅᓇᑕᖅᑕᐅᔪᓐᓃᖅᑎᑦᓯᕗᖅ; ᐃᓂᖃᖁᓪᓗᒋᑦ ᔪᕉᓴᓚᒥ ᐃᓱᖃᖏᑦᑐᒧᑦ; 
26ᓕᕔᑎᓪᓗ ᑐᐱᕐᖕᒥᒃ ᐊᒡᔭᖅᓯᖃᑦᑕᕆᐊᖃᕈᓐᓃᖅᐳᑦ ᐅᕝᕙᓗ ᐱᖁᑎᖏᓐᓂᒃ ᐱᓇᓱᐊᕈᑎᒃᓴᓂᒃ.” 
27ᑍᕕᑎᐅᑉ ᐅᖃᐅᓯᖏᑦ ᑭᖑᓪᓕᖅᐹᑦ ᒪᓕᒡᓗᒋᑦ ᓕᕔᑏᑦ ᓈᓴᖅᑕᐅᕗᖅ ᐊᕐᕌᒍᓖᑦ ᐊᕙᑎᓂᒃ ᐅᖓᑖᓄᑦ. 
28ᐱᔭᒃᓴᖃᖅᑐᒃᓴᐅᕗᑦ ᐃᑲᔪᖅᓗᑎᑦ ᐂᕈᓂᐅᑉ ᐃᕐᖕᓂᖏᓐᓂᒃ ᐱᔨᑦᓯᖅᓗᑎᒃ ᐊᑕᓂᐅᑉ ᐃᒡᓗᖓᓂ, ᐱᕕᑐᓂᖓᓂ ᑲᑎᒪᕕᖓᓂᓗ, ᓴᓗᒻᒪᖅᓮᔨᐅᓗᑎᒡᓗ ᐃᑦᔪᕐᖕᓁᑦᑐᓕᒫᓂᒃ, ᐱᓇᓱᐊᖅᑎᐅᓗᑎᒡᓗ ᖃᓄᑐᐃᓐᓇᖅ ᐱᔨᑦᓯᖅᓗᑎᒃ ᒎᑎᐅᑉ ᐃᒡᓗᖓᓂ; 
29ᑲᒪᔨᐅᖁᓪᓗᒋᓪᓗ ᓂᐊᖂᔭᓂᒃ ᒎᑎᒧᑦ ᑐᓂᔭᐅᓯᒪᔪᓂᒃ, ᓂᕿᒃᓴᓂᒡᓗ ᑐᓂᕐᕈᑕᐅᓯᒪᔪᓂᒃ, ᐳᕙᓪᓚᖅᓴᐅᑎᖃᖏᑦᑐᓂᒡᓗ ᐆᓯᒪᔪᓂᒃ, ᐆᓯᒪᔪᓂᒡᓗ ᓂᐊᖂᔭᓂᒃ ᑐᓂᕐᕈᑕᐅᓯᒪᔪᓂᒃ, ᐊᓯᖏᓐᓂᒡᓗ ᐅᖅᓱᒃᓴᓂᒃ, ᐆᒃᑑᑎᓂᒡᓗ ᓱᓇᑐᐃᓐᓇᓂᒃ ᐊᖏᓕᕇᓂᒃ ᐊᑦᔨᒌᖏᑦᑐᓂᒃ; 
30ᓇᖏᖃᑦᑕᖁᓪᓗᒋᓪᓗ ᐅᓪᓛᑕᒫᑦ, ᖁᔭᓕᓗᑎᒃ ᓂᖅᑐᐃᓗᑎᒡᓗ ᐊᑕᓂᕐᖕᒥᒃ, ᐅᓐᓄᒃᑯᓪᓗ ᑍᒫᑦᓮᓐᓇᖅ, 
31ᑐᓂᕐᕈᓯᖅᑐᖃᑐᐊᕌᖓᓪᓗ ᑐᓂᕐᕈᑎᓂᒃ ᐆᑕᒃᓴᓂᒃ ᐊᑕᓂᕐᖕᒧᑦ ᓴᐸᑎᒥ, ᑕᖅᑭᓂᕋᑖᒥᓗ, ᐅᓪᓗᓂᓗ ᓇᓪᓕᐅᓐᓂᖅᓯᐅᖅᕕᖕᓂ, ᐱᖁᔭᑎᒍᑦ ᐅᓄᕐᖕᓂᕆᔭᕆᐊᓕᖏᑦ ᒪᓕᒡᓗᒋᑦ, ᑍᒪᓐᖓᑦ ᐱᓇᓱᐊᖅᑎᐅᖁᓪᓗᒋᑦ ᐊᑕᓂᐅᑉ ᓵᖓᓂ. 
32ᑍᒫᒃ ᐊᐅᓚᑦᓯᔨᐅᔪᒃᓴᐅᕗᑦ ᑐᐱᐅᑉ ᑲᑎᒪᕕᐅᓪᓗ ᐱᔭᕆᐊᓕᖏᓐᓄᑦ ᐃᑦᔪᕐᖕᓁᑦᑐᕕᖕᒧᓪᓗ, ᐱᔨᑦᓯᖅᑐᒃᓴᐅᕗᓪᓗ ᐂᕈᓂᐅᑉ ᐃᕐᖕᓂᖏᓐᓂᒃ, ᐃᓚᒋᔭᖏᓐᓂᒡᓗ, ᐊᑕᓂᐅᑉ ᐃᒡᓗᖓᓂ ᐱᓇᓱᐊᖅᑐᓂᒃ.
