1ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ, ᐃᓅᖃᑎᑎᑦ ᐅᖃᖅᕕᒋᒃᑭᑦ ᐅᖃᖅᓗᑎᑦ, ᐅᓇᑕᕐᖕᓂᕐᖕᒥᒃ ᑎᑭᑎᑦᓯᒍᒪ ᑕᒪᐅᖓ ᓄᓇᒧᑦ, ᐃᓄᐃᑦ ᑕᒫᓂ ᓄᓇᓖᑦ ᐃᓚᒥᖕᓂᒃ ᑎᓕᓯᒐᔭᖅᐳᑦ, ᖃᐅᔨᓴᖅᑎᒋᓂᐊᖅᑕᒥᖕᓂᒃ. 
3ᑖᓐᓇ ᓄᓇᒥᓄᑦ ᐅᓇᑕᕆᐊᖅᑐᓂᒃ ᑎᑭᓕᖅᑐᓂᒃ ᑕᑯᒍᓂ ᖃᐅᔨᑎᑦᓯᒋᐊᕈᑎᒥᒃ ᑎᑦᑐᓚᐅᒻᒥᒃ ᓂᓪᓕᖅᑎᑦᓯᒐᔭᖅᐳᖅ ᐃᓄᐃᑦ ᖃᐅᔨᒃᑲᕋᓱᐊᖅᓗᒋᑦ. 
4ᑐᓴᖅᑑᒐᓗᐊᖅᓕ ᑲᒪᖏᑉᐸᑦ ᑎᑦᑐᓚᐅᑎᐅᑉ ᓂᐱᖓᓂᒃ ᖃᐅᔨᑎᑦᓯᒋᐊᕈᑎᒥᒃ, ᓴᕕᒡᔪᐊᓕᔭᖅᑐᓄᑦ ᑎᑭᑕᐅᓗᓂ ᑐᖁᑕᐅᒃᐸᑦ, ᑐᖁᑕᐅᓂᕐᖕᒥᓄᑦ ᓵᑕᒃᓴᑑᒐᔭᖅᐳᖅ. 
5ᑎᑦᑐᓚᐅᒻᒥᒃ ᑐᓴᓚᐅᖅᑑᒐᓗᐊᖅ, ᖃᐅᔨᑎᑦᓯᒋᐊᕈᑎᒥᒃ ᑲᒪᓚᐅᖏᓐᓇᒥ; ᑐᖁᑕᐅᓂᕐᖕᒥᓄᑦ ᐊᓯᒥᓂᒃ ᓵᑕᒃᓴᖃᓐᖏᓚᖅ. ᖃᐅᔨᑎᑦᓯᒋᐊᕈᑎᒥᒡᓕ ᓈᓚᓚᐅᕈᓂ, ᐊᓐᓇᒍᓐᓇᕋᔭᓚᐅᕋᓗᐊᖅᐳᖅ. 
6ᖃᐅᔨᓴᖅᑎᓕ ᑕᑯᒐᓗᐊᖅᓗᓂ ᐊᑭᕋᕐᖕᒥᖕᓂᒃ ᕾᔪᓂᒃ ᑎᑦᑐᓚᐅᒻᒥᒃ ᓂᓪᓕᖅᑎᑦᓯᖏᑉᐸᑦ, ᐃᓅᖃᑎᖏᑦ ᖃᐅᔨᑎᑕᐅᖏᑉᐸᑕ, ᐊᑭᕋᒥᖕᓄᑦ ᑎᑭᑕᐅᓗᑎᒃ, ᑐᖁᑕᐅᔪᖃᖅᐸᑦ; ᑐᖁᑕᐅᔪᖅ ᐊᔪᖅᑐᓕᓂᕐᖕᒥᓃᑎᓪᓗᒍ, ᑖᑦᓱᒪ ᑐᖁᑕᐅᓂᖓᓄᑦ ᖃᐅᔨᓴᖅᑎ ᓵᑕᒃᓴᐅᖔᕋᔭᖅᐳᖅ. 
7ᑍᒤᒻᒪᑦ, ᐃᓅᑉ ᐃᕐᖕᓂᖓ, ᖃᐅᔨᓴᖅᑎᓐᖑᖅᑎᑉᐸᒋᑦ ᐄᓴᕅᓕᐅᑦ ᑭᖑᕚᖏᓐᓄᑦ; ᐅᖃᐅᓯᕐᖕᓂᒃ ᖃᓂᓐᓂᑦ ᐱᔪᓂᒃ ᑐᓴᑐᐊᕈᕕᑦ, ᐅᖃᐅᓯᕆᖃᑦᑕᕐᖕᓂᐊᖅᐸᑎᑦ ᖃᐅᔨᑎᑦᓯᒋᐊᕈᑎᒋᔭᓐᓂᒃ ᑖᒃᑯᓄᖓ. 
8ᐅᖃᕈᒪ ᐱᐅᖏᑦᑐᓕᔪᒧᑦ, ᐱᐅᖏᑦᑐᓕᔨᐅᒐᕕᑦ ᑐᖁᓂᐊᓪᓚᕆᒃᐳᑎᑦ, ᑖᓐᓇ ᐅᖃᐅᑎᖏᒃᑯᕕᐅᒃ ᖃᐅᔨᑎᑦᓯᑦᔪᑎᒋᔭᓐᓂᒃ ᑖᑦᓱᒪ ᓵᒋᐊᕆᐊᖃᕐᖕᓂᖓᓂᒃ ᐱᐅᖏᑦᑐᓕᓂᕐᖕᒥᓂᑦ, ᑕᕝᕙ ᐱᐅᖏᑦᑐᓕᔪᖅ ᐊᔪᖅᑐᓕᓂᕐᖕᒥᓃᓪᓗᓂ ᑐᖁᓂᐊᖅᐳᖅ, ᑖᑦᓱᒪᓕ ᑐᖁᓂᖓᓄᑦ ᓵᑕᒃᓴᐅᓂᐊᖅᐳᑎᑦ. 
9ᖃᐅᔨᑎᑦᓯᓚᐅᕋᓗᐊᖅᑎᓪᓗᑎᓪᓕ ᐱᐅᖏᑦᑐᓕᔫᑉ ᓵᒋᐊᕆᐊᖃᕐᖕᓂᖓᓂᒃ, ᐱᐅᖏᑦᑐᓕᓂᕐᖕᒥᓂᑦ ᓵᒋᐊᖏᑉᐸᑦ; ᐱᐅᖏᑦᑐᓕᓂᕐᖕᒦᓪᓗᓂ ᑐᖁᔪᒫᖅᐳᖅ, ᓇᖕᒥᓂᖅᓕ ᐃᓅᓰᑦ ᓴᐳᑎᓂᐊᖅᐸᑦ.”
10“ᐃᕝᕕᓪᓕ, ᐃᓅᑉ ᐃᕐᖕᓂᖓ, ᐄᓴᕅᓕᐅᑉ ᑭᖑᕚᖏᑦ ᐅᖃᑎᒃᑭᑦ, ᐃᒫᒃ ᐅᖃᖅᓯᒪᒐᑦᓯ: ‘ᐅᖁᒤᒃᓴᖅᐳᒍᑦ ᑕᒻᒪᕈᑎᒋᓯᒪᔭᑦᑎᓐᓂ ᐊᔪᖅᑐᓕᓂᑦᑎᓐᓂᒡᓗ, ᑕᒪᒃᑯᓄᖓᓗ ᐊᔪᓕᖅᑎᑕᐅᓕᖅᓗᑕ; ᖃᓄᖅᓕ ᐃᓅᓂᐊᓕᖅᐱᑖ?’ 
11ᐅᖃᐅᑎᒃᑭᑦ, ᐃᓅᒐᒪ, ᐅᖃᖅᐳᖅ ᐊᑕᓂᖅ ᒎᑎ, ᐱᐅᖏᑦᑐᓕᔫᑉ ᑐᖁᓂᖓᓂᒃ ᖁᕕᐊᒋᔭᖃᓐᖏᓚᖓ, ᐱᐅᖏᑦᑐᓕᔪᖅᓕ ᓵᒋᐊᖅᓗᓂ ᐃᓅᖔᖁᕙᕋ; ᐅᑎᓕᕆᑦᓯ, ᐅᑎᓕᕆᑦᓯ ᐱᐅᖏᑦᑐᓕᓂᑦᓯᓐᓂᑦ; ᓱᖕᒪᑦ ᑐᖁᔪᒃᓴᐅᕕᓰ, ᐄᓴᕅᓕᐅᑉ ᑭᖑᕚᖏᑦ? 
12ᐃᕝᕕᓪᓕ ᐃᓅᑉ ᐃᕐᖕᓂᖓ, ᐃᓅᖃᑎᑎᑦ ᐅᖃᐅᑎᒃᑭᑦ, ᐃᓄᒃ ᐃᓱᐊᖅᑐᖅ ᐊᔪᖅᑐᓕᒃᐸᑦ ᐃᓱᐊᖅᑐᓕᓂᖓᑕ ᓴᐳᑎᔪᒫᓐᖏᓛ; ᐊᔪᖅᑐᓕᔪᖅ ᐊᔪᖅᑐᓕᓂᕐᖕᒥ ᐃᓅᓯᖃᕋᓱᒍᓐᓁᖅᐸᑦ, ᐊᔪᖅᑐᓕᓂᓂ ᐊᑭᓂᐊᖅᕕᐅᑦᔪᑎᒋᔪᒫᓐᖏᓛ; ᐃᓱᐊᖅᑐᓕᔪᖅ ᐃᓱᐊᖅᑐᓕᓂᕐᖕᒥᓄᑦ ᐃᓅᔪᓐᓇᕈᒫᓐᖏᓚᖅ ᐊᔪᖅᑐᓕᒍᓂ. 
13ᐅᖃᖅᓯᒪᒐᓗᐊᖅᐳᖓ ᐃᓱᐊᖅᑑᑉ ᐃᓅᓂᐊᕐᖕᓂᖓᓂᒃ, ᐃᓱᐊᖅᑐᖅᓕ ᐃᓱᐊᖅᑐᒦᖏᓐᓇᓂᐊᕋᓱᒋᓗᓂ ᐱᐅᖏᑦᑐᓕᒃᐸᑦ, ᐃᓱᐊᖅᑐᓕᓂᕆᓚᐅᖅᑕᖓ ᐃᖅᑲᐅᒪᔭᐅᔪᒫᓐᖏᓚᖅ; ᐱᐅᖏᑦᑐᓕᓂᕐᖕᒥᓄᓪᓕ ᑐᖁᔪᒫᖅᐳᖅ. 
14ᐅᖃᖅᓯᒪᒐᓗᐊᕐᖕᒥᔪᖓ ᐱᐅᖏᑦᑐᓕᔪᓄᑦ, ‘ᑐᖁᓂᐊᓪᓚᕆᓕᖅᐳᑎᑦ,’ ᐊᔪᖅᑐᓕᓂᕐᖕᒥᓂᒡᓕ ᕿᒤᓗᓂ ᐃᓱᐊᖅᑐᒥᒃ ᓈᒻᒪᓈᖅᓗᓂᓗ ᐱᓇᓱᐊᓕᖅᐸᑦ, 
15ᐊᔪᖅᑐᓕᔪᖅ ᐊᑐᖅᑐᐊᖅᓯᒪᔭᕕᓂᕐᖕᒥᓂᒃ ᐅᑎᖅᑎᑦᓯᒃᐸᑦ, ᑎᒡᓕᒃᓯᒪᔭᕕᓂᓂᓗ ᐅᑎᖅᑎᑉᐸᒋᑦ, ᐃᓅᑦᓯᐊᓕᖅᐸᓪᓗ, ᐱᐅᖏᑦᑐᓕᔪᓐᓃᖅᓗᓂ; ᑖᓐᓇ ᐃᓅᓂᐊᓕᖅᐳᖅ, ᑐᖁᓂᐊᕈᓐᓃᖅᓗᓂ. 
16ᐊᔪᖅᑐᓕᓂᕆᓚᐅᖅᑕᖏᑦ ᓵᓐᖓᔭᐅᔪᑎᒋᓗᒋᑦ ᐃᖅᑲᐅᒪᔭᐅᓂᐊᕈᓐᓁᖅᐳᑦ; ᐃᓱᐊᖅᑐᒥᒃ ᓈᒻᒪᓈᖅᓗᓂᓗ ᐱᓇᓱᐊᓕᖅᐸᑦ, ᑖᓐᓇ ᐃᓅᓂᐊᓕᖅᐳᖅ. 
17ᐃᓅᖃᑎᑎᑦ ᐅᖃᖅᐸᖕᒥᖕᒪᑕ, ‘ᐊᑕᓂᐅᑉ ᐱᓂᐊᖅᑕᐅᖁᔭᖏᑦ ᓈᒻᒪᓈᓐᖏᓚᑦ;’ ᓇᖕᒥᓂᖅ ᐱᓂᐊᕐᖕᓂᖏᑦ ᓈᒻᒪᓈᖅᓯᒪᑎᓐᓇᒋᑦ. 
18ᐃᓱᐊᖅᑐᖅ ᐃᓱᐊᖅᑐᓕᓂᕐᖕᒥᓂᒃ ᕿᒤᓗᓂ, ᐱᐅᖏᑦᑐᓕᓂᕐᖕᒥᒃ ᐱᓇᓱᐊᓕᖅᐸᑦ, ᑐᖁᑦᔪᑎᒋᔪᒫᖅᐹ. 
19ᐱᐅᖏᑦᑐᓕᔪᖅᓗ ᐱᐅᖏᑦᑐᓕᓂᕐᖕᒥᓂᒃ ᕿᒤᒃᐸᑦ, ᐃᓱᐊᖅᑐᒥᒡᓗ ᓈᒻᒪᓈᖅᓗᓂᓗ ᐱᓇᓱᐊᓕᖅᐸᑦ, ᐃᓅᑦᔪᑎᒋᔪᒫᖅᐹ. 
20ᐅᖃᖃᑦᑕᕐᖕᒥᒐᑦᓯ, ‘ᐊᑕᓂᐅᑉ ᐱᓂᐊᖅᑕᐅᖁᔭᖏᑦ ᓈᒻᒪᓈᓐᖏᓚᑦ.’ ᐄᓴᕅᓕᒧᑦ ᑭᖑᕚᖑᔪᓯ, ᐱᓂᐊᕐᖕᓂᓯ ᒪᓕᒡᓗᒋᑦ ᐊᑐᓂᑦ ᐃᖅᑲᖅᑐᕈᒫᖅᐸᑦᓯ.”
21ᐊᐅᓪᓚᕈᑦᔭᐅᓯᒪᓂᑦᑕ ᐊᕐᕌᒍᖏᑕ 12-ᒋᓕᖅᑕᖓᓐᓂ, ᑕᖅᑮᑦ 10-ᖓᓐᓂ, ᐅᓪᓗᖏᑕ ᑕᓪᓕᒪᖓᓐᓂ, ᐊᖑᒻᒧᑦ ᔪᕉᓴᓚᒥᑦ ᐊᓐᓇᒃᑐᕕᓂᕐᖕᒧᑦ ᐅᐸᒃᑕᐅᓪᓗᖓ ᐅᖃᐅᑦᔭᐅᕗᖓ, “ᐃᒡᓗᒐᓮᑦ ᓵᓚᐅᕗᑦ.” 
22ᐊᖑᑎᐅᑉ ᕾᕕᒋᓂᐊᖅᑕᖓᑕ ᓯᕗᓂᖓᓂ, ᐅᓐᓄᒃᑯᑦ ᐊᑕᓂᐅᑉ ᐱᔪᓐᓇᕐᖕᓂᖓᓄᑦ ᓇᔪᖅᑕᐅᓚᐅᖅᐳᖓ; ᐊᖑᑦ ᐅᓪᓛᓐᖑᖅᑎᓪᓗᒍ ᐅᕙᓐᓄᑦ ᕾᖕᒪᑦ ᐊᑕᓂᐅᑉ ᖃᓂᕋ ᒪᑐᐃᖅᐹ; ᑕᕝᕙ ᖃᓂᕋ ᒪᑐᐃᓚᐅᖅᐳᖅ ᐅᖃᕈᓐᓁᓪᓕᓯᒪᔪᓐᓃᖅᓗᖓᓗ.
23ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
24“ᐃᓅᑉ ᐃᕐᖕᓂᖓ, ᐃᓄᐃᑦ ᐃᒡᓗᒐᓴᒡᔪᐊᕕᓂᕐᖕᓂ ᓄᓇᖃᖅᑐᑦ ᐄᓴᕅᓕᒥ ᐅᕾᓐᓇᓕᕐᖕᒪᑕ, ‘ᐂᕝᕙᕋᕼᐋᒻ ᐊᑕᐅᓯᐅᓪᓗᓂ ᓄᓇᒥᒃ ᑐᓂᓯᕕᐅᓚᐅᖅᐳᖅ; ᐅᓄᖅᑑᒐᑦᑕᓕ; ᓄᓇᒥᒃ ᑐᓂᓯᕕᐅᔭᕆᐊᖃᕐᖕᓂᖅᓴᐅᕗᒍᑦ.’ 
25ᑍᒤᒻᒪᑦ ᐅᖃᐅᑎᒃᑭᑦ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ, ᓂᕿᒥᒃ ᓂᕆᖃᑦᑕᖅᐳᓯ ᐊᐅᓕᖕᓂᒃ, ᒎᑎᓐᖑᐊᓄᓪᓗ ᑐᒃᓯᐊᖅᕕᖃᖅᐸᒡᓗᓯ, ᐃᓄᐊᖅᐸᒡᓗᓯᓗ; ᑍᒤᑦᑑᓗᓯ ᓄᓇᒥᒃ ᑐᓂᓯᕕᐅᔭᕆᐊᖃᖅᐱᓰ? 
26ᓴᕕᒡᔪᐊᓯᓐᓂᒃ ᐱᔪᓐᓇᐅᑎᖃᕋᓱᒋᕗᓯ, ᓇᕐᕈᓇᖅᑐᓂᒡᓗ ᐱᓇᓱᐊᖃᑦᑕᖅᓗᓯ, ᐊᓯᑦᓯᓗ ᓄᓕᐊᖏᓐᓂᒃ ᐊᓯᓐᓂᐊᕐᖕᓂᒧᑦ ᓇᕐᕈᓇᖅᓯᑎᑦᓯᖃᑦᑕᖅᓗᓯ; ᑍᒤᑦᑑᓗᓯ ᓄᓇᒥᒃ ᑐᓂᓯᕕᐅᔭᕆᐊᖃᖅᐱᓰ? 
27ᒪᑯᓂᖓ ᐅᖃᐅᑎᒃᑭᑦ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐃᓅᒐᒪ, ᖁᓚᕐᖕᓇᓐᖏᓚᖅ ᐅᑯᐊ ᐃᓄᐃᑦ ᐃᒡᓗᒐᓴᒡᔪᐊᕕᓂᕐᖕᓂ ᓄᓇᖃᖅᑐᑦ ᓴᕕᒡᔪᐊᒧᑦ ᑐᖁᑕᐅᔪᒫᖅᐳᑦ; ᓄᓇᑐᐃᓐᓇᒥᓗ ᓄᓇᖃᖅᑐᑦ ᐆᒪᔪᓄᑦ ᐃᖅᓯᓇᖅᑐᓄᑦ ᓂᕆᔭᐅᑎᑦᓱᒫᖅᐸᒃᑲ; ᓴᐴᓗᑕᓕᖕᓃᑦᑐᓪᓗ ᕾᕈᓱᖕᓂᓗ ᖃᓂᒪᓇᖅᑐᓄᑦ ᑐᖁᕋᕈᒫᖅᐳᑦ. 
28ᓄᓇᖓ ᓱᓁᕈᑎᑎᑦᓱᒫᖅᐸᕋ ᓄᓇᖃᖅᕕᕕᓂᑐᐃᓐᓇᐅᓕᖅᓗᓂᓗ; ᐱᔪᓐᓇᕋᓱᒋᓂᕐᖕᒧᑦ ᐱᐅᔪᕆᓂᖓᑦ ᐃᓱᓕᑎᑦᓱᒫᖅᐸᕋ; ᐄᓴᕅᓕᐅᓪᓗ ᖃᖅᑲᖏᑦ ᓱᓇᖃᓐᖏᓗᐊᓕᕐᖕᓂᖏᓐᓄᑦ ᐊᖅᑯᓵᖅᑕᐅᔪᓐᓁᓪᓕᔪᒫᖅᐳᑦ. 
29ᑕᕝᕙ ᖃᐅᔨᓕᕈᒫᖅᐳᑦ ᐅᕙᖓᐅᒐᒪ ᐊᑕᓂᖅ, ᓄᓇᖓᑦ ᓱᓁᕈᑎᑎᓪᓗᒍ ᓄᓇᖃᖅᕕᕕᓂᑐᐃᓐᓇᐅᓕᖅᐸᑦ ᓇᕐᕈᓇᖅᑐᒥᒃ ᐱᓇᓱᐊᖃᑦᑕᕐᖕᓂᕆᓚᐅᖅᑕᓕᒫᖏᑦ ᐱᓪᓗᒋᑦ.”
30“ᐃᕝᕕᓪᓕ ᐃᓅᑉ ᐃᕐᖕᓂᖓ, ᐃᓄᖕᓄᑦ ᐅᖃᐅᓯᐅᖃᑦᑕᖅᐳᑎᑦ ᑲᑎᔭᕌᖓᒥᒃ ᐊᕙᓗᖅᔪᐊᑦ ᓴᓂᐊᓂ ᐃᒡᓗᒥᓘᓐᓃᑦ ᓯᓚᑖᓂ, ᐃᒻᒥᖕᓄᑦ ᖃᑕᓐᖑᑎᒥᖕᓄᑦ ᐅᖃᖃᑦᑕᖅᐳᑦ, ‘ᑐᓴᕆᐊᓚᐅᖅᑕ ᖃᓄᖅ ᐊᑕᓂᖅ ᐅᖃᖅᓯᒪᓕᕐᖕᒪᖔᑦ.’ 
31ᐃᓄᖁᑎᒃᑲ ᐃᓕᖕᓄᑦ ᕾᕙᒃᐳᑦ ᐊᓯᖏᑎᑐᑦ ᕾᕙᒃᑐᑎᑐᑦ, ᐅᖃᐅᓯᕐᖕᓂᒡᓗ ᑐᓴᕆᐊᖅᑐᖅᓗᑎᒃ ᐃᒃᓯᕚᖃᑦᑕᖅᐳᑦ, ᑐᓴᕋᓗᐊᕋᒥᒡᓕ ᒪᓕᒍᓐᓇᓐᖏᓚᑦ ᐅᖃᐅᓯᕆᔭᕐᖕᓂᒃ; ᓇᒡᓕᒍᓱᒃᑐᐊᓘᔮᖅᓗᑎᒃ ᐅᖃᓪᓚᖃᑦᑕᖅᐳᑦ, ᐆᒻᒪᑎᖏᓪᓕ ᐱᕙᓪᓕᕈᑎᒃᓴᒥᖕᓂᒃ ᑭᓯᐊᓂ ᐱᔪᒪᕗᑦ. 
32ᑕᑯᒋᓪᓗ, ᑐᓴᕐᖕᓂᔮᕈᑎᑐᐃᓐᓇᖅᑎᑐᑦ ᑍᒤᑉᐳᑎᑦ ᑖᒃᑯᓄᖓ, ᐃᖏᓗᒃᑖᕈᑎᖃᖅᑐᑎᑐᑦ ᓇᒡᓕᒍᓱᖕᓂᕐᖕᒥᒃ ᓂᐱᑦᓯᐊᕆᒃᑐᓄᑦ ᑯᑭᑦᑕᐹᖅᓯᑎᐅᔪᑎᑐᓪᓗ, ᐃᓕᖕᓂᒃ ᑐᓵᖃᑦᑕᕋᓗᐊᖅᐳᑦ, ᒪᓕᒍᒪᓐᖏᓚᓪᓕ ᐅᖃᐅᓯᕆᔭᕐᖕᓂᒃ. 
33ᐅᖃᐅᓯᕆᖃᑦᑕᓚᐅᖅᑕᑎᑦ ᓱᓕᓂᖏᑦ ᓴᖅᑭᓕᖅᐸᑕ; ᓱᓕᓂᖏᓪᓗ ᓴᖅᑭᑦᓱᒫᖅᓗᑎᒃ; ᑕᕝᕙ ᖃᐅᔨᓕᕈᒫᖅᐳᑦ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓄᑦ ᓇᔪᖅᑕᕕᓂᐅᓂᕐᖕᒥᓂᒃ.”
