1ᐊᑕᓂᖅ ᐂᕝᕙᕋᒻᒧᑦ ᐅᖃᖅᐳᖅ, “ᓄᓇᖕᓂᑦ ᐊᐅᓪᓚᕆᑦ ᐃᓚᑎᓪᓗ ᐊᑖᑕᒃᑯᑎᓪᓗ ᕿᒻᒪᒡᓗᒋᑦ, ᑕᑯᑎᑦᓱᒫᖅᐸᒋᑦ ᓄᓇᒥᒃ ᐅᐸᖕᓂᐊᖅᑕᕐᖕᓂᒃ. 
2ᐃᓅᖃᑎᒌᒡᔪᐊᓐᖑᖅᑎᑦᓱᒫᕋᒃᑭᑦ, ᓮᒻᒪᖅᑎᓪᓗᑎᓪᓗ, ᐊᑏᓪᓗ ᐅᐱᒋᔭᐅᑦᓯᐊᖅᑎᓪᓗᒍ, ᓮᒻᒪᖅᑎᑦᓯᑦᔪᑎᒃᓴᐅᖁᓪᓗᑎᑦ. 
3ᓮᒻᒪᖅᑎᑦᓱᒫᖅᐸᒃᑲ ᐃᓕᖕᓂᒃ ᓮᒻᒪᖅᑎᑦᓯᔪᑦ; ᓇᕐᕈᓇᖅᑎᑦᓯᔪᑦ ᓇᕐᕈᓇᖅᓯᑎᑦᓱᒫᖅᐸᒃᑲ; ᐊᖅᑯᑎᒋᓗᑎᓪᓗ ᐃᓚᒌᓕᒫᑦ ᓄᓇᖅᔪᐊᕐᖕᒥ ᓮᒻᒪᖅᑎᑕᐅᔪᒫᖅᐳᑦ.”
4ᐂᕝᕙᕋᒻᓗ ᐊᐅᓪᓚᖅᐳᖅ, ᐊᑕᓂᐅᑉ ᐅᖃᐅᓯᖓ ᒪᓕᒡᓗᒍ; ᓘᑎᓗᑦᑕᐅᖅ ᐃᓚᐅᓪᓗᓂ ᑖᑦᓱᒧᖓ, ᐂᕝᕙᕋᒻ 75-ᓂᒃ ᐊᕐᕌᒍᖃᓚᐅᖅᐳᖅ ᕼᐊᕋᓐᒥᑦ ᐊᐅᓪᓚᕋᒥ. 
5ᐂᕝᕙᕋᒻ ᓄᓕᐊᓂ ᓴᕅ ᐃᓚᒋᕚ, ᓘᑎᓗ ᐊᖓᔪᐊᑕ ᐃᕐᖕᓂᖓ; ᐱᖁᑎᑎᒡᓗᑦᑕᐅᖅ ᑕᒪᕐᖕᒥᒃ ᐱᑖᕆᓯᒪᔭᑎᒃ, ᐃᓄᖁᑎᑖᕆᓯᒪᔭᑎᒡᓗ ᕼᐊᕋᓐᒥᑦ; ᑕᕝᕙ ᐊᐅᓪᓚᓯᓚᐅᖅᐳᑦ ᑬᓇᓂᒧᑦ.
6ᐂᕝᕙᕋᒻᑯᑦ ᖄᖏᓚᐅᖅᐳᑦ ᓄᓇᒧᑦ ᓯᑭᒻᒥᒃ ᐊᑎᓕᖕᒧᑦ, ᓇᐹᖅᑐᖅ ᐆᒃ ᒨᕆᒦᑦᑐᖅ ᑎᑭᓪᓗᒍ. ᑍᑦᓱᒪᓂ ᑬᓇᓂᒥᐅᑦ ᓱᓕ ᑕᒫᓂ ᓄᓇᖃᖅᑎᓪᓗᒋᑦ. 
7ᐊᑕᓂᐅᓪᓗ ᐂᕝᕙᕋᒻ ᓴᖅᑭᕝᕕᒋᒐᒥᐅᒃ ᐅᖃᐅᑎᕚ, “ᓄᓇ ᑕᒪᓐᓇ ᑭᖑᕚᒃᓴᕐᖕᓄᑦ ᓄᓇᑖᖑᑎᑦᓱᒫᖅᑕᕋ.” ᑕᕝᕙᓂᓗ ᑐᓂᕐᕈᓯᖅᕕᓕᐅᖅᐳᖅ ᐊᑕᓂᕐᖕᒧᑦ, ᓴᖅᑭᕝᕕᐅᓚᐅᕐᖕᓂᕐᖕᒥᓄᑦ. 
8ᑭᖑᕐᖓᒍᓪᓗ ᐊᐅᓪᓚᓚᐅᕆᕗᖅ ᖃᖅᑲᒧᑦ ᐱᑎᓕᐅᑉ ᖃᐅᓕᖅᕕᖓᑕ ᓇᓛᓄᑦ, ᑕᕝᕗᖓᓗ ᑕᖕᒫᖅᑎᖅᐳᖅ, ᓄᓇᐅᑉ ᐱᑎᓕᐅᑉ ᐂᓪᓗ ᐊᑯᓐᓂᖓᓃᑦᑐᒧᑦ, ᑕᕝᕙᓂᓗ ᑐᓂᕐᕈᓯᖅᕕᓕᐅᕆᓪᓗᓂ ᐊᑕᓂᕐᖕᒧᑦ ᐊᑕᓂᐅᓪᓗ ᐊᑎᖓ ᑐᒃᓯᐊᖅᕕᒋᕚ. 
9ᐂᕝᕙᕋᒻᓗ ᑕᕝᕙᓐᖓᑦ ᐊᐅᓪᓚᖅᐳᖅ, ᓱᓕ ᓇᔪᖅᑕᖓᑕ ᓯᕿᓂᖓᑕ ᓇᓛᓄᑦ ᓂᒋᑉᒧᑦ.
10ᑍᑦᓱᒪᓂᓕ ᓄᓇᒥ ᑳᖕᓇᖅᑐᖅᔪᐊᖃᓚᐅᖅᐳᖅ, ᑕᕝᕙ ᐂᕝᕙᕋᒻ ᐊᐅᓪᓚᓚᐅᖅᐳᖅ ᐃᑦᔨᑉᑎᒧᑦ ᓄᓇᖃᑬᓐᓇᕆᐊᖅᑐᖅᓗᓂ, ᓄᓇᒥ ᑳᖕᓇᖅᑐᖅᔪᐊᖅ ᐱᕙᓪᓕᐊᑐᐃᓐᓇᕐᖕᒪᑦ. 
11ᐃᑦᔨᑉᑎᒧᓪᓕ ᐃᑎᕆᐊᖅᑐᕐᖕᓂᐊᓕᖅᓗᓂ ᓄᓕᐊᓂ ᓴᕅ ᐅᖃᐅᑎᕚ, “ᖃᐅᔨᒪᒐᒪ ᐊᕐᖕᓇᑦᓯᐊᕙᐅᓪᓗᑎᑦ ᐃᓂᖁᓇᖅᑐᐊᓘᒐᕕᑦ. 
12ᐃᑦᔨᑉᑎᒥᐅᓂᑦ ᑕᑯᔭᐅᒍᕕᑦ, ᐅᖃᖅᑐᖃᕋᔭᖅᐳᖅ, ‘ᐅᓇ ᓄᓕᐊᖓ’; ᑕᕝᕙ ᑐᖁᑕᐅᒐᔭᖅᐳᖓ, ᑐᖁᑕᐅᓐᖏᑎᓪᓗᑎᑦ. 
13ᐅᖃᐅᑎᖃᑦᑕᕐᖕᓂᐊᖅᐸᑎᑦ ᐅᕙᓐᓄᑦ ᓇᔭᒋᔭᐅᓂᕋᖅᓗᑎᑦ, ᖃᓄᐃᓕᔭᐅᖁᓇᖓ, ᐃᕝᕕᓪᓗ ᐱᑦᔪᑎᒋᓗᑎᑦ ᐃᓅᑎᑕᐅᖁᓪᓗᖓ.” 
14ᐃᑦᔨᑉᑎᒧᓪᓕ ᑎᑭᓕᕋᒥᒃ, ᐃᑦᔨᑉᑎᒥᐅᓂᑦ ᑕᑯᔭᐅᕗᖅ ᓄᓕᐊᖓᑕ ᐃᓂᖁᓇᖅᑐᐊᓘᓂᖓ. 
15ᐊᖓᔪᖅᑳᒃᑯᕕᖕᒥᐅᑍᓪᓗ ᑕᑯᒐᒥᑦᔪᒃ, ᐰᕈᒧᑦ ᐅᖃᐅᓯᕆᕚᑦ ᐊᕐᖕᓇᑦᓯᐊᕙᐅᓂᕋᖅᓗᒍ; ᑍᒤᒻᒪᑦ ᑖᓐᓇ ᐰᕉᑉ ᐃᒡᓗᖅᔪᐊᖓᓄᐊᕈᑦᔭᐅᕗᖅ. 
16ᑖᓐᓇᓕ ᐊᕐᖕᓇᖅ ᐱᑦᔪᑎᒋᓪᓗᒍ ᐂᕝᕙᕋᒻ ᐱᑦᓯᐊᖅᕕᒋᕚ; ᓰᐱᖁᑎᖃᓚᐅᕐᖕᒪᑦ, ᐃᒻᒧᒃᓯᐅᒐᓂᒡᓗ, ᓯᐅᑎᖅᑯᖅᑐᔪᓂᒡᓗ ᐊᖑᓴᓪᓗᕐᖕᓂᒃ, ᐱᔨᖃᖅᓗᓂᓗ ᐊᖑᑎᓂᒃ, ᐊᕐᖕᓇᓂᒡᓗ, ᓯᐅᑎᖅᑯᖅᑐᔪᖁᑎᖃᖅᓗᓂᓗ ᐊᕐᖕᓇᓪᓗᖕᓂᒃ, ᑳᒥᓕᖕᓂᒡᓗᑦᑕᐅᖅ.
17ᐊᑕᓂᐅᓪᓕ ᐰᕈ ᐃᒡᓗᒥᐅᖃᑎᖏᓪᓗ ᐋᓐᓂᐊᓇᖅᑐᓄᑦ ᑎᑭᕝᕕᐅᑎᑉᐰᑦ ᓴᕅ ᐱᑦᔪᑎᒋᓪᓗᒍ, ᐂᕝᕙᕋᒻ ᓄᓕᐊᖓ. 
18ᑕᕝᕙ ᐰᕉᑉ ᐂᕝᕙᕋᒻ ᕾᖁᕚ, ᐊᐱᕆᓪᓗᒍᓗ, “ᐅᕙᓐᓄᑦ ᖃᓄᐃᓕᐅᕋᓱᒃᐲᑦ? ᓱᖕᒪᑦ ᐅᖃᐅᑎᓚᐅᓐᖏᓚᕐᖕᒪ ᑖᓐᓇ ᓄᓕᐊᕆᓂᕋᖅᓗᒍ? 
19ᓱᖕᒪᓪᓗ ᐅᖃᓚᐅᖅᐲᑦ, ‘ᐅᓇ ᓇᔭᒐ’ ᐅᕙᓐᓄᑦ ᓄᓕᐊᖅᑖᕆᖁᓪᓗᒎ? ᑕᕝᕙ ᓄᓕᐊᑦ; ᑕᓱᓕᕈᒃ ᑕᕝᕙᓐᖓᓪᓗ ᐊᓂᓕᕆᑦ!” 
20ᐰᕈᓗ ᑎᓕᓯᕗᖅ ᐃᓄᖁᑎᒥᓂᒃ; ᑖᒃᑯᐊᓗ ᑕᕝᕙᓐᖓᑦ ᓄᓇᒥᑦ ᐊᐅᓪᓚᖅᑎᑉᐹᑦ, ᓄᓕᐊᖓᓗ ᐱᖁᑎᓕᒫᖏᓪᓗ ᑕᒪᕐᖕᒥᒃ.
