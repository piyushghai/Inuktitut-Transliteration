1ᓂᐱᑯᓁᓴ ᐊᖓᔪᖅᑳᖅᔪᐊᖑᓂᕐᖕᒥ ᐊᕐᕌᒍᖓᑕ ᐂᑉᐸᖓᓂ, ᓯᓐᓇᒃᑑᒪᓚᐅᖅᐳᖅ; ᐃᓱᒪᔮᓕᖅᓗᓂ ᓯᓂᔪᐃᑦᑑᓕᖅᓗᓂᓗ. 
2ᐊᖓᔪᖅᑳᖅᔪᐊᖅᓗ ᕾᖁᔨᕗᖅ ᐊᖓᒃᑯᓂᒃ, ᓇᓚᐅᑦᑍᔨᓂᒡᓗ, ᐱᔪᓐᓇᐅᑎᓕᖕᓂᒡᓗ, ᑳᓪᑎᐊᒥᐅᓪᓗ ᓯᓚᑐᔪᖁᑎᖏᓐᓂᒃ, ᑖᒃᑯᓄᖓ ᐅᖃᐅᑎᔭᐅᔪᒪᓪᓗᓂ ᓱᓇᒥᒃ ᓯᓐᓇᒃᑐᓚᐅᕐᖕᒪᖔᕐᖕᒥ. ᑖᒃᑯᐊᓗ ᕾᒐᒥᒃ ᐊᖓᔪᖅᑳᖅᔪᐊᑉ ᓵᖓᓂ ᓇᖏᖅᐳᑦ. 
3ᐅᖃᐅᑎᕔᓪᓗ, “ᓯᓐᓇᒃᑐᓚᐅᕋᒪ ᐃᓱᒪᔮᕈᑎᒋᔭᓐᓂᒃ, ᑐᑭᓯᔪᒪᕗᖓᓗ ᖃᓄᖅ ᑐᑭᖃᕐᖕᒪᖔᑦ.”
4ᑳᓪᑎᐊᒥᐅᓪᓗ ᓯᓚᑐᔪᖁᑎᖏᑦ ᐊᖓᔪᖅᑳᖅᔪᐊᒧᑦ ᐊᕋᒥᐊᒃᑎᑐᑦ ᑭᐅᕗᑦ, “ᐊᖓᔪᖅᑳᖅᔪᐊᖅ ᐃᓅᒋᑦ ᐃᓱᖃᖏᑦᑐᒧᑦ! ᐅᖃᐅᑎᓚᐅᖅᑎᒍ ᓯᓐᓇᒃᑐᕐᖕᓂᒃ, ᑕᕝᕙ ᑐᑭᖓᓂᒃ ᐅᖃᐅᑎᓂᐊᖅᐸᑦᑎᒋᑦ.”
5ᐊᖓᔪᖅᑳᖅᔪᐊᖅᓗ ᓯᓚᑐᔪᓄᑦ ᑭᐅᕗᖅ, “ᐃᒫᒃ ᑕᕝᕙ ᐃᓱᒪᑖᖅᓯᒪᕗᖓ: ᓱᓇᒥᒃ ᓯᓐᓇᑑᒪᓚᐅᕐᖕᒪᖔᕐᖕᒪ ᑐᑭᖓᓂᒡᓗ ᐅᖃᐅᑎᖏᒃᑯᑦᓯᖓ, ᐊᕕᒃᑐᖅᑕᐅᑎᓐᓂᐊᖅᐸᑦᓯ ᒥᑭᔫᑕᐅᓕᖅᓗᓯ, ᐃᒡᓗᓯᓗ ᓯᖁᒥᑕᐅᓗᑎᒃ ᓴᓂᑐᐃᓐᓇᐅᓕᖅᑎᓐᓂᐊᖅᐸᒃᑲ. 
6ᓯᓐᓇᒃᑐᓐᓂᒡᓕ ᐅᖃᐅᑎᒍᑦᓯᓐᖓ ᑐᑭᖓᓂᒡᓗ, ᑕᕝᕙ ᑐᓂᓯᕕᒋᓂᐊᖅᐸᑦᓯ ᑐᓂᕐᕈᑎᓂᒃ ᐊᑭᓕᐅᑎᓂᒡᓗ, ᐅᐱᒋᔭᐅᑎᑦᓱᒪᕙᑦᓯᓗ. ᑍᒤᒻᒪᑦ ᐅᖃᐅᑎᓚᐅᖅᓯᓐᖓ ᓱᓇᒥᒃ ᓯᓐᓇᑑᒪᓚᐅᕐᖕᒪᖔᕐᖕᒪ ᑐᑭᖓᓂᒡᓗ ᐅᖃᐅᑎᓗᖓ.”
7ᓱᓕ ᑭᐅᒃᑲᓐᓂᕆᕗᑦ, “ᐊᖓᔪᖅᑳᖅᔪᐊᖅ ᐱᔨᑎᑦ ᐅᓂᒃᑲᐅᑎᓚᐅᒃᑭᑦ ᓯᓐᓇᑑᒪᒋᓚᐅᖅᑕᕐᖕᓂᒃ, ᑕᕝᕙ ᐅᖃᐅᑎᓂᐊᖅᐸᑦᑎᒋᑦ ᑐᑭᖓᓂᒃ.”
8ᐊᖓᔪᖅᑳᖅᔪᐊᑉ ᐅᖃᐅᑎᒃᑲᓐᓂᖅᐰᑦ, “ᖃᐅᔨᕗᖓ ᐱᕕᖃᒃᑲᓐᓂᕋᓱᑐᐃᓐᓇᕋᑦᓯ, ᖃᐅᔨᒪᕗᓯ ᐃᓱᒪᒐ ᐋᖅᑭᒌᖅᓯᒪᖕᒪᑦ ᑍᒫᒃ ᐱᔪᒪᓪᓗᖓ. 
9ᐅᖃᐅᑎᖏᒃᑯᑦᓯᓐᖓ ᓯᓐᓇᒃᑐᓐᓂᒃ, ᓱᒋᐊᖅᑕᐅᑦᔪᑎᒃᓴᓯ ᐃᓕᑦᓯᓐᓄᑦ ᓈᒻᒪᒃᑐᖅ ᐋᖅᑭᒌᖅᓯᒪᕗᖅ. ᐊᖏᖃᑎᒌᒃᓯᒪᒐᑦᓯ ᐅᐃᕕᕆᔪᒪᓪᓗᖓ ᐱᐅᖏᑦᑐᓂᒡᓗ ᓱᓕᖏᑦᑐᓂᒃ ᐅᖃᐅᑎᔪᒪᓪᓗᖓ, ᑲᑉᐱᐊᓇᖅᑐᒦᓐᓂᑦᓯᓐᓂᑦ ᐃᓕᑦᓯᓐᓂᒃ ᓴᐳᑎᔪᒪᓪᓗᓯ. ᒫᓐᓇ ᐅᖃᐅᑎᓚᐅᖅᓯᓐᖓ ᓯᓐᓇᒃᑐᕆᓚᐅᖅᑕᓐᓂᒃ, ᖃᐅᔨᓂᐊᕋᒪ ᑐᑭᖓᓂᒃ ᐅᖃᕈᓐᓇᕐᖕᒪᖔᑦᓯ.”
10ᓯᓚᑐᔪᓪᓕ ᐊᖓᔪᖅᑳᖅᔪᐊᒥᒃ ᑭᐅᕗᑦ, “ᓄᓇᒥ ᐃᓄᒃᑕᖃᓐᖏᓚᖅ ᐊᖓᔪᖅᑳᖅᔪᐊᑉ ᐱᔪᒪᔭᖓᓂᒃ ᐅᖃᕈᓐᓇᖅᑐᒥᒃ! ᐊᖓᔪᖅᑳᖅᔪᐊᒥᒃ ᐳᖅᑐᓛᖑᓗᓂ ᐊᔪᖏᓐᓂᖅᐹᖑᓗᓂᓗ, ᑍᒫᒃ ᐱᖁᔨᔪᖃᓚᐅᖅᓯᒪᖏᒻᒪᑦ ᐊᖓᒃᑯᓂᒃ ᓇᓚᐅᑦᑍᔨᓂᒡᓗ ᑳᓪᑎᐊᒥᐅᓪᓗ ᓯᓚᑐᔪᖁᑎᖏᓐᓂᒃ. 
11ᐊᖓᔪᖅᑳᖅᔪᐊᑉ ᐱᔪᒪᔭᖓ ᐊᔪᕐᖕᓇᓗᐊᕐᖕᒪᑦ. ᐊᖓᔪᖅᑳᖅᔪᐊᖅ ᑕᒪᑐᒥᖓ ᐅᖃᐅᑎᔭᐅᔪᓐᓇᓐᖏᓚᖅ ᒎᑎᑦ ᑭᓯᒥ ᑍᒤᓕᐅᕈᓐᓇᖅᐳᑦ, ᑍᒃᑯᐊᓗ ᐃᓄᖕᓂ ᐃᓂᖃᕋᑎᒃ.”
12ᑕᒪᓐᓇ ᐱᑦᔪᑎᒋᓪᓗᒍ, ᐊᖓᔪᖅᑳᖅᔪᐊᖅ ᓂᓐᖓᒃᐳᖅ ᓂᓐᖓᐅᒪᕕᒡᔪᐊᓕᖅᓗᓂ, ᐹᐱᓘᓂᒥᐅᓪᓗ ᓯᓚᑐᔪᖁᑎᓕᒫᖏᑦ ᑐᖁᕋᖅᑕᐅᖁᕔᑦ. 
13ᐊᖓᔪᖅᑳᖅᔪᐊᑉ ᐱᖁᔭᖓ ᑐᓴᐅᒪᔭᐅᓕᖅᐳᖅ ᐊᖓᔪᖅᑲᐅᕕᖓᓂ, ᓯᓚᑐᔪᖁᑎᓕᒫᖏᑦ ᑐᖁᑕᐅᖁᓪᓗᒋᑦ, ᐊᖑᑏᓪᓗ ᑎᓕᔭᐅᕗᑦ ᑖᓂᐊᓕᒥᒃ ᐱᖃᓐᓇᕆᔭᖏᓐᓂᒡᓗ ᕿᓂᖁᓪᓗᒋᑦ ᑐᖁᑦᓯᖁᓪᓗᒋᓪᓗ.
14ᐊᕆᐅᑭᓕ ᐊᖓᔪᖅᑳᖅᔪᐊᑉ ᐅᓇᑕᖅᑐᓴᖁᑎᖏᑕ ᐊᖓᔪᖅᑳᖓᑦ, ᑐᖁᕅᔭᖅᑐᖅᑎᓪᓗᒍ ᐹᐱᓘᓂᒥᐅᑦ ᓯᓚᑐᔪᖁᑎᖏᓐᓂᒃ, ᑖᓂᐊᓕᐅᑉ ᐅᖃᖃᑎᒋᕚ, ᓯᓚᑐᓂᕐᖕᒥᓄᑦ ᐅᖃᐅᓯᕐᖕᓄᓪᓗ ᐋᖅᑭᒃᓱᑦᓯᐊᖅᓯᒪᔪᓄᑦ. 
15ᐊᖓᔪᖅᑳᖅᔪᐊᑉ ᐅᓇᑕᖅᑐᓴᖁᑎᖏᑕ ᐊᖓᔪᖅᑳᖓᑦ ᐊᕆᐅᑭ ᐊᐱᕆᕚ, “ᓱᖕᒪᑦ ᑍᒫᕌᓗᒃ ᐱᖁᔨᕚ?” ᐊᕆᐅᑭᓗ ᑖᓂᐊᓕᒧᑦ ᐅᓂᒃᑳᑦᓯᐊᖅᐳᖅ ᑕᒪᑐᒥᖓ.
16ᑕᕝᕔᓐᓇᖅ ᑖᓂᐊᓕ ᐊᖓᔪᖅᑳᖅᔪᐊᒧᑦ ᐂᕗᖅ ᐱᕕᖃᖅᑎᑕᐅᒃᑲᓐᓂᕈᒪᓪᓗᓂ, ᓯᓐᓇᒃᑑᑉ ᑐᑭᖓᓂᒃ ᓇᓗᓁᖅᓯᔪᓐᓇᕈᒪᓪᓗᓂ ᐊᖓᔪᖅᑳᖅᔪᐊᒧᑦ.
17ᑖᓂᐊᓕᓗ ᐅᑎᖅᐳᖅ ᐊᖏᕐᕋᒥᓄᑦ, ᐅᓂᒃᑲᐅᓯᕆᓪᓗᒍᓗ ᑕᒪᓐᓇ ᐃᓚᒥᓄᑦ, ᕼᐊᓇᓁᐊᒧᑦ, ᒥᓮᐅᓪᒧᓪᓗ, ᐊᔭᕅᐊᒧᓪᓗ. 
18ᑖᒃᑯᐊ ᒎᑎᒧᑦ ᕿᓚᖕᒦᑦᑐᒧᑦ ᓂᑲᒋᔭᐅᔪᒪᓪᓗᑎᒃ ᑐᒃᓯᐊᖁᕔᑦ ᑕᒪᓐᓇ ᓇᓗᓇᖅᑐᖅ ᐱᑦᔪᑎᒋᓪᓗᒍ; ᑖᓂᐊᓕ ᐃᓚᓐᓇᕆᔭᓂᓗ ᑐᖁᑕᐅᖃᑕᐅᔪᒪᓇᑎᒃ ᐹᐱᓘᓂᒥᐅᑦ ᓯᓚᑐᔪᖁᑎᓕᒫᖏᑦ ᐃᓚᒋᓗᒋᑦ. 
19ᐅᓐᓄᐊᖑᑎᓪᓗᒍ ᓇᓗᓇᖅᑐᖅ ᑕᒪᓐᓇ ᓇᓗᓇᕈᓐᓃᖅᑎᑕᐅᕗᖅ ᑖᓂᐊᓕᒧᑦ ᑕᑯᑎᑕᐅᓂᒃᑯᑦ. ᑖᓂᐊᓕᐅᓪᓗ ᒎᑎ ᕿᓚᖕᒦᑦᑐᖅ ᓂᖅᑐᖅᐹ:
20ᐅᖃᖅᓗᓂ, “ᒎᑎᐅᑉ ᐊᑎᖓ ᓂᖅᑐᖅᑕᐅᓕ; ᓯᓚᑐᓂᖅ ᐱᔪᓐᓇᕐᖕᓂᖅᓗ ᐱᒋᖕᒪᒋᒃ.
21ᐊᕐᕌᒍ ᐊᓂᒍᖅᐸᓪᓕᐊᑎᑉᐹ ᓇᓪᓕᐅᓐᓂᖃᖅᑎᓪᓗᒍ;
22ᓇᓗᓁᖅᓯᕙᒃᐳᖅ ᐃᑎᔪᓂᒃ ᐃᔨᖅᓯᒪᔪᓂᒡᓗ; ᑖᖅᑐᒦᑦᑐᑦ ᖃᐅᔨᒪᕔᑦ, ᖃᐅᒪᔫᓪᓗ ᐃᓂᒋᕚ.
23ᖁᔭᒋᕙᒋᑦ ᓂᖅᑐᖅᐸᒋᓪᓗ, ᓯᕗᓕᕕᓂᕐᖕᒪ ᒎᑎᖓ,
24ᑖᓂᐊᓕᐅᑉ ᐊᕆᐅᑭ ᐅᐸᒃᐹ, ᐊᖓᔪᖅᑳᖅᔪᐊᑉ ᑎᓕᓚᐅᖅᑕᖓ ᑐᖁᕅᖁᓪᓗᒍ ᐹᐱᓘᓂᒥᐅᑦ ᓯᓚᑐᔪᖁᑎᖏᓐᓂᒃ, ᐅᖃᐅᑎᓪᓗᒍᓗ, “ᐹᐱᓘᓂᒥᐅᑦ ᓯᓚᑐᔪᖁᑎᖏᑦ ᑐᖁᕋᕐᖕᓂᐊᕐᖕᓇᒋᑦ: ᐊᖓᔪᖅᑳᖅᔪᐊᖕᒧᓪᓕ ᐂᑎᓕᓐᖓ, ᐅᖃᐅᑎᓂᐊᖅᐸᕋ ᓯᓐᓇᒃᑐᖓᑕ ᑐᑭᖓᓂᒃ.”
25ᐊᕆᐅᑭᐅᓪᓗ ᑖᓂᐊᓕ ᑐᐊᕕᖅᓗᓂ ᐊᖓᔪᖅᑳᖅᔪᐊᒧᐊᕈᑎᕚ ᐅᖃᖅᓗᓂᓗ, “ᔫᑕᒥᑦ ᑎᒍᔭᐅᓯᒪᔪᑦ ᐃᓚᖓᓐᓂᒃ ᓇᓂᓯᒐᒪ ᓇᓗᓁᖅᓯᔪᓐᓇᖅᑐᒥᒃ ᐊᖓᔪᖅᑳᖅᔪᐊᑉ ᓯᓐᓇᒃᑐᖓᓂᒃ ᑐᑭᖓᓂᒡᓗ.”
26ᐊᖓᔪᖅᑳᖅᔪᐊᓪᓗ ᑖᓂᐊᓕ, ᑍᔭᐅᕙᒃᑐᖅ ᐱᐊᓪᓴᔮᕆᒥᒃ ᐊᐱᕆᕚ, “ᖃᐅᔨᑎᑦᓱᓐᓇᖅᐱᖔ ᖃᓄᖅ ᓯᓐᓇᒃᑑᒪᓚᐅᕐᖕᒪᖔᕐᖕᒪ? ᑐᑭᖓᓂᒡᓗ ᐅᖃᐅᑎᓗᖔ?”
27ᑖᓂᐊᓕᐅᑉ ᐊᖓᔪᖅᑳᖅᔪᐊᖅ ᑭᐅᕚ, “ᐃᔨᖅᓯᒪᔪᖅ ᐊᖓᔪᖅᑳᖅᔪᐊᑉ ᑐᓴᕈᒪᔭᖓ, ᓯᓚᑐᔪᓄᑦ, ᑳᓪᑎᐊᒥᐅᑦ ᓯᓚᑐᔪᖁᑎᖏᓐᓄᓪᓘᓐᓃᑦ, ᐊᖓᒃᑯᓄᓪᓘᓐᓃᑦ, ᓇᓚᐅᑦᑍᔨᓄᓪᓘᓐᓃᑦ ᐅᖃᐅᓯᐅᔪᓐᓇᓐᖏᓚᖅ. 
28ᒎᑎᑕᖃᖅᐳᖅᓕ ᕿᓚᖕᒥ ᓇᓗᓇᖅᑐᓂᒃ ᓴᖅᑭᑎᑦᓯᔪᓐᓇᖅᑐᒥᒃ, ᑖᑦᓱᒪ ᐊᖓᔪᖅᑳᖅᔪᐊᖅ ᓂᐱᑯᓁᓴ ᖃᐅᔨᑎᑉᐹ ᐅᓪᓗᓂ ᐱᔪᒫᖅᑐᓂᒃ ᓱᔪᖃᕈᒫᕐᖕᒪᖔᑦ. ᓯᓐᓇᒃᑐᐃᑦ ᑕᑯᑎᑕᐅᓃᓪᓗ ᐃᓱᒪᒃᑯᑦ ᐃᓕᖕᓅᓚᐅᖅᑐᑦ ᓯᓂᒃᑎᓪᓗᑎᑦ ᐃᒫᒃ ᑐᑭᖃᖅᐳᑦ.
29ᐊᖓᔪᖅᑳᖅᔪᐊᖅ ᓯᓂᒃᑎᓪᓗᑎᑦ, ᐃᓱᒤᑦ ᓴᖅᑭᕝᕕᐅᓚᐅᖅᐳᖅ ᓯᕗᓂᕐᖕᒥ ᐱᔪᒫᖅᑐᓂᒃ, ᓇᓗᓇᖅᑐᓂᒃ ᓇᓗᓁᖅᓯᔪᓐᓇᖅᑑᑉ ᑕᑯᑎᓚᐅᖅᐹᑎᑦ ᓱᔪᖃᕈᒫᕐᖕᒪᖔᑦ. 
30ᐅᕙᓐᓄᓪᓕ, ᓇᓗᓇᖅᑐᖅ ᓇᓗᓁᖅᑕᐅᓚᐅᖅᐳᖅ, ᐃᓄᖕᓂᑦ ᐃᓅᔪᓂᑦ ᓯᓚᑐᓂᖅᓴᐅᓂᓐᓅᖏᑦᑐᖅ, ᐃᕝᕕᓪᓕ ᐊᖓᔪᖅᑳᖅᔪᐊᖅ ᑐᑭᖓᓂᒃ ᖃᐅᔨᖁᓪᓗᑎᑦ ᑐᑭᓯᖁᓪᓗᑎᓪᓗ ᐃᓱᒪᒃᑯᑦ ᑕᑯᓚᐅᖅᑕᑎᑦ ᓱᓇᐅᖕᒪᖔᑕ.
31ᐊᖓᔪᖅᑳᖅᔪᐊᖅ, ᑕᑯᓚᐅᖅᐳᑎᑦ, ᓵᖕᓂ ᓇᖏᖅᑐᒥᒃ ᐃᓄᓐᖑᐊᒥᒃ ᐊᖏᔪᖅᔪᐊᒥᒃ. ᐱᐅᔪᐊᓗᖕᒥᒃ ᕿᓪᓚᕆᒃᑐᒥᒃ, ᑕᐅᑦᑐᐊᓗ ᑲᑉᐱᐊᓇᖅᑑᓪᓗᓂ. 
32ᓂᐊᖁᐊ ᓴᓇᓯᒪᓚᐅᖅᐳᖅ ᒎᓗᒥᒃ ᐃᓚᖃᖏᑦᑐᒥᒃ, ᓴᒡᕕᖓ ᑕᓕᖏᒡᓗ ᓯᐅᓪᕕᕆᒥᑦ ᓴᓇᓯᒪᕗᑦ, ᓈᖓ ᖁᒃᑐᕋᖏᒡᓗ ᖃᑯᖅᓕᖕᒥᒃ ᓴᓇᓯᒪᕗᒃ, 
33ᓂᐅᖏᒃ ᓴᕕᕋᔭᖕᒥᒃ ᓴᓇᓯᒪᓪᓗᑎᒃ, ᐃᑎᒐᖏᓪᓗ ᓴᕕᕋᔭᐅᓪᓗᑎ ᐃᓚᖓᓗ ᔭᕐᕋᐅᓪᓗᓂ. 
34ᑕᑯᓐᓇᖅᑎᓪᓗᑎᑦ, ᐅᔭᕋᒃᔪᐊᖅ ᐲᖅᑕᐅᕗᖅ ᐃᓅᑉ ᐊᒡᒐᖏᓐᓅᖏᑦᑐᖅ, ᐃᑎᒐᖏᑦ ᓴᕕᕋᔧᑦ ᔭᕐᕋᐅᓪᓗᑎᒡᓗ, ᒥᓗᖅᑕᐅᕗᑦ ᓯᖁᒥᓪᓗᑎᒃ. 
35ᑕᕝᕔᓐᓇᖅ ᓴᕕᕋᔭᒡᓗ, ᔭᕐᕋᖅᓗ, ᖃᑯᖅᓕᓗ, ᓯᐅᓪᕕᕆᓗ, ᒎᓗᐃᓪᓗ, ᐊᑕᐅᑦᓯᒃᑯᑦ ᓯᖁᒥᑉᐳᑦ, ᓂᐊᖂᔭᒃᓴᓕᐅᖅᕕᖕᒥ ᐊᐅᔭᒃᑯᑦ ᓂᐊᖂᔭᒃᓴᓕᐅᕐᖕᓂᑯᑐᑦ ᓴᓂᐅᓕᖅᓗᑎᒃ, ᐊᓄᕆᒧᑦ ᑎᒃᑕᐅᕗᑦ ᐊᒥᐊᒃᑯᓇᑎᒃ. ᐅᔭᕋᒃᔪᐊᖅᓕ ᐃᓄᓐᖑᐊᒥᒃ ᒥᓗᖅᓯᔪᖅ ᖃᖅᑲᖅᔪᐊᖑᓕᖅᐳᖅ ᓄᓇᖅᔪᐊᒥᒃ ᓈᓯᓪᓗᓂ.
36ᑍᒫᒃ ᑕᕝᕙ ᓯᓐᓇᒃᑑᒪᓚᐅᖅᐳᑎᑦ, ᒫᓐᓇᓕ ᐊᖓᔪᖅᑳᖅᔪᐊᖅ ᑐᑭᖓᓂᒃ ᐅᖃᐅᑎᔪᒪᓕᕆᕙᑦᑎᒋᑦ. 
37ᐃᕝᕕᑦ ᐊᖓᔪᖅᑳᖅᔪᐊᖅ, ᐊᖓᔪᖅᑳᖅᔪᐊᖑᕗᑎᑦ ᐊᖓᔪᖅᑳᖅᔪᐊᓕᒫᓄᑦ, ᒎᑎᐅᑉ ᕿᓚᖕᒦᑦᑑᑉ ᑐᓂᓯᕕᒋᖕᒪᑎᑦ ᐊᖓᔪᖅᑲᐅᕕᖕᒥᒃ, ᐱᔪᓐᓇᕐᖕᓂᕐᖕᒥᒡᓗ ᐊᔪᖏᓐᓂᕐᖕᒥᒡᓗ ᐅᐱᒋᔭᐅᓂᕐᖕᒥᒡᓗ. 
38ᐃᓕᖕᓄᑦ ᑐᓂᓯᓯᒪᖕᒪᑦ ᐃᓄᖕᓂᒃ ᐃᓅᔪᓂᒃ, ᐆᒪᔪᓂᒡᓗ ᓄᓇᒦᑦᑐᓂᒃ, ᑎᖕᒥᐊᓂᒡᓗ ᑎᖏᕙᒃᑐᓂᒃ, ᓇᓃᒃᑲᓗᐊᖅᐸᑕ ᐊᖓᔪᖅᑲᐅᕕᒋᕙᑎᑦ ᑕᒪᒃᑯᐊᓕᒫᑦ. ᐃᕝᕕᑦ ᑕᕝᕙ ᐃᓄᖑᐊᑉ ᓂᐊᖁᐊ ᒎᓗ. 
39ᑭᖑᓂᕐᖕᓂ ᐊᖓᔪᖅᑲᐅᕕᒃ ᒪᑭᑦᓱᒫᕐᖕᒪᑦ ᐃᕝᕕᑦ ᐊᖓᔪᖅᑲᐅᕕᖕᒐᓂᑦ ᓴᓐᖐᑦᑑᓂᖅᓴᖅ, ᓱᓕ ᐱᖓᔪᖓᑦ ᑭᖑᓂᒃᑲᓐᓂᕐᖕᓂ, ᖃᑯᖅᓕᒃ, ᐊᖓᔪᖅᑳᖅᔪᐊᖑᔪᒫᖅᐳᖅ ᓄᓇᖅᔪᐊᓕᒫᒧᑦ. 
40ᑭᖑᓪᓕᖅᐹᒥᒃ, ᓯᑕᒪᖓᑦ ᐊᖓᔪᖅᑲᐅᕖᑦ ᓴᖅᑭᑦᓱᒫᖅᐳᖅ, ᓴᕕᕋᔭᒃᑎᑐᑦ ᓴᓐᖏᔫᑎᒋᓗᓂ, ᓴᕕᕋᔭᒃ ᓱᓇᑐᐃᓐᓇᕐᖕᓂᒃ ᓱᕋᒃᓯᔪᓐᓇᕐᖕᒪᑦ ᓯᖁᒥᑦᓯᔪᓐᓇᖅᓗᓂᓗ; ᑍᒫᒃ ᓴᕕᕋᔭᒃ ᓯᖁᑦᑎᕆᖕᒪᑦ, ᑍᒫᒃᑕᐅᖅ ᑖᓐᓇ ᐊᓯᒥᓂᒃ ᓯᖁᑦᑎᕆᔪᒫᕆᕗᖅ. 
41ᑕᑯᓚᐅᕋᕕᑦ ᐃᓄᓐᖑᐊᑉ ᐃᑎᒐᖏᑦ ᐃᓄᒐᓐᖑᐊᖏᓪᓗ ᒪᕐᕋᓕᐅᖅᑎᒧᑦ ᔭᕐᕋᓕᐊᕆᔭᐅᓯᒪᖕᒪᑕ ᐃᓚᖏᑦ ᓴᕕᕋᔭᐅᓪᓗᑎᒃ, ᑍᒫᒃᑕᐅᖅ ᑖᓐᓇ ᐊᖓᔪᖅᑲᐅᕕᒃ ᐊᕕᒃᑐᕈᒫᖅᐳᖅ; ᑭᓯᐊᓂᓕ ᐃᓚᖃᕈᒫᖅᐳᖅ ᓴᕕᕋᔭᐅᑉ ᓴᖏᓂᖓᓂᒃ, ᑍᒫᒃ ᑕᑯᓚᐅᕋᕕᐅᒃ ᓴᕕᕋᔭᒃ ᔭᕐᕋᕐᖕᒥᒃ ᐃᓚᓯᒪᔪᖅ. 
42ᐃᓄᒐᓐᖑᐊᖏᑦ ᓴᓇᓯᒪᓚᐅᕐᖕᒪᑕ ᐃᓚᖓ ᓴᕕᕋᔭᐅᓪᓗᓂ ᐃᓚᖓᓗ ᔭᕐᕋᐅᓪᓗᓂ, ᑍᒫᒃᑕᐅᖅ ᐊᖓᔪᖅᑲᐅᕕᒃ ᑖᓐᓇ ᐃᓚᖓ ᓴᓐᖏᔫᔪᒫᖅᐳᖅ ᐃᓚᖓ ᓯᖁᒥᓴᕅᑦᑑᓗᓂ. 
43ᑕᑯᓚᐅᕋᕕᐅᒃ ᓴᕕᕋᔭᒡᓗ ᔭᕐᕋᖅᓗ ᑲᑎᓯᒪᔫᒃ, ᑍᒫᒃᑕᐅᖅ ᐃᓄᐃᑦ ᑲᑎᑕᐹᖑᔪᒫᖅᐳᑦ ᐊᑕᐅᓯᓐᖑᕈᓐᓇᕋᑎᒃ, ᑍᒫᒃᑕᐅᖅ ᓴᕕᕋᔭᒡᓗ ᔭᕐᕋᖅᓗ ᑲᑎᔪᓐᓇᖏᒻᒪᑎᒃ. 
44ᑖᒃᑯᐊ ᐊᖓᔪᖅᑳᖅᔪᐊᑦ ᑭᖑᓕᕇᒃᑕᖅᓗᑎᒃ ᐊᖓᔪᖅᑲᐅᑎᓪᓗᒋᑦ, ᒎᑎ ᕿᓚᖕᒦᑦᑐᖅ ᐊᖓᔪᖅᑲᐅᕕᓕᐅᕈᒫᕆᕗᖅ ᓯᖁᒥᑕᐅᓂᐊᖏᑦᑐᒥᒃ, ᐃᓄᐃᓪᓗ ᐊᓯᖏᓐᓄᑦ ᐱᔭᐅᓂᐊᖏᑦᑐᒥᒃ. ᑖᓐᓇ ᓵᓚᖃᕈᒫᖅᐳᖅ ᐊᖓᔪᖅᑲᐅᕕᖕᓂᒃ ᐊᓯᒥᓂᒃ ᑖᒃᑯᓂᖓ ᐃᓱᓕᑎᓪᓗᒋᓪᓗ, ᐊᖓᔪᖅᑲᐅᕕᒡᓕ ᑖᓐᓇ ᐃᓱᓕᓐᓂᐊᓐᖏᓚᖅ ᐃᓱᖃᖏᑦᑐᒧᑦ. 
45ᑖᓐᓇ ᑕᕝᕙ ᐅᔭᕋᒃᔪᐊᑉ ᑐᑭᖓ, ᑕᑯᓚᐅᖅᑍᑦ ᐲᖅᑕᐅᔪᖅ ᖃᖅᑲᒥ ᐃᓅᑉ ᐊᒡᒐᖏᓐᓅᖏᑦᑐᖅ, ᓯᖁᒥᑦᓯᓚᐅᖅᑐᖅ ᓴᕕᕋᔭᖕᒥᒃ, ᖃᑯᖅᓕᕐᖕᒥᒡᓗ, ᔭᕐᕋᕐᖕᒥᒡᓗ, ᓯᐅᓪᕕᕆᒥᒡᓗ, ᒎᓗᒥᒡᓗ. ᒎᑎᓪᓚᕆᐊᓘᑉ ᐊᖓᔪᖅᑲᖅᔪᐊᖅ ᑕᑯᑎᓚᐅᖅᐹ ᓯᕗᓂᒃᓴᒥ ᐱᔪᒫᖅᑐᓂᒃ: ᓯᓐᓇᒃᑐᕆᔧᑦ ᓱᓕᔪᖅ ᑐᑭᖓᓗ ᐅᒃᐱᕆᔭᒃᓴᐅᓪᓗᓂ.”
46ᑕᕝᕙ ᐊᖓᔪᖅᑳᖅᔪᐊᖅ ᓂᐱᑯᓁᓴ ᑖᓂᐊᓕᐅᑉ ᓵᖓᓄᑦ ᐹᒻᒪᒃᐳᖅ, ᐅᐱᒋᔭᐅᖁᓪᓗᒍ ᐱᖁᔨᓪᓗᓂᓗ ᑐᓂᕐᕈᓯᖅᕕᐅᖁᓪᓗᒍ ᐃᓯᖅᓗᐊᕐᖕᓂᑎᑦᓯᑦᔪᑎᒥᒃ ᑎᐱᑦᓯᐊᕆᒃᑐᒥᒃ. 
47ᐊᖓᔪᖅᑳᖅᔪᐊᖅᓗ ᐅᖃᖅᐳᖅ ᑖᓂᐊᓕᒧᑦ, “ᓱᓕᔪᒥᒃ ᒎᑏᑦ ᒎᑎᓄᑦ ᒎᑎᒋᔭᐅᕗᖅ, ᐊᑕᓂᐅᓪᓗᓂᓗ ᐊᖓᔪᖅᑳᖅᔪᐊᓄᑦ, ᓇᓗᓇᖅᑐᓂᒃ ᓴᖅᑭᑎᑦᓯᔪᓐᓇᖅᑐᖅ, ᖃᐅᔨᑦᔪᑎᒐ ᑕᕝᕙ ᓇᓗᓇᖅᑐᒥ ᑕᒪᑐᒥᖓ ᖃᐅᔨᑎᑕᐅᒐᕕᑦ.” 
48ᐊᖓᔪᖅᑳᖅᔪᐊᑉ ᑕᕝᕙ ᑖᓂᐊᓕ ᐃᓂᑖᖅᑎᑉᐹ ᐊᖓᔪᖅᑳᖁᑎᒥ ᐳᖅᑐᓂᖅᐹᖓᓐᓄᑦ, ᑐᓂᓯᕕᒋᓪᓗᒍᓗ ᐱᐅᔪᓂᒃ ᐱᖁᑎᓂᒃ ᐅᓄᖅᑐᓂᒃ. ᐊᖓᔪᖅᑳᓐᖑᖅᑎᓪᓗᒍᓗ ᐹᐱᓘᓂᓕᒫᒧᑦ, ᓯᓚᑐᔪᖁᑎᓕᒫᒥᓄᓪᓗ ᐊᖓᔪᖅᑳᓐᖑᖅᑎᑉᐹ. 
49ᑖᓂᐊᓕᐅᓪᓕ ᐱᖁᔨᓂᖓᓄᑦ, ᐊᖓᔪᖅᑳᖅᔪᐊᑉ ᓵᑐᕌᑭ, ᒥᓵᑭᓗ ᐊᐱᓐᑎᒎᓗ, ᑲᒪᔨᓐᖑᖅᑎᐰᑦ ᐹᐱᓘᓂᓕᒫᒧᑦ: ᑖᓂᐊᓕᓕ ᐊᖓᔪᖅᑳᖅᔪᐊᑉ ᐃᒡᓗᖓᓃᖏᓐᓇᓕᖅᐳᖅ.
