1ᐊᒪᔧᐊ ᐊᕐᕌᒍᖃᓚᐅᖅᐳᖅ 25-ᓂᒃ ᐊᖓᔪᖅᑳᖅᔪᐊᓐᖑᖅᑎᓪᓗᒍ, ᐊᖓᔪᖅᑳᖑᓚᐅᖅᐳᖅᓗ ᐊᕐᕌᒍᓂᒃ 29-ᓂᒃ ᔪᕉᓴᓚᒥ. ᐊᓈᓇᖓ ᐊᑎᖃᖅᐳᖅ ᔨᕼᐅ-ᐊᑎᓐᒥᒃ ᔪᕉᓴᓚᒥᐅᑕᐅᔪᖅ. 
2ᐊᑕᓂᐅᑉ ᑕᑯᓐᓇᖅᑕᖓᒍᑦ ᓈᒻᒪᒋᔭᖓᓂᒃ ᐱᓇᓱᐊᓚᐅᖅᐳᖅ, ᐆᒻᒪᑎᒥᒍᓪᓕ ᐸᓯᔭᒃᓴᐅᖏᑦᑑᓚᐅᓐᖏᓚᖅ. 
3ᐃᒤᓚᐅᖅᐳᖅ, ᐊᖓᔪᖅᑲᐅᕕᖓ ᐋᖅᑭᑦᓯᐊᑐᐊᕐᖕᒪᑦ ᐱᔨᓂ ᑐᖁᓚᐅᖅᐰᑦ ᐊᑖᑕᖓᓂᒃ ᐊᖓᔪᖅᑳᖅᔪᐊᕐᖕᒥᒃ ᑐᖁᑦᓯᓚᐅᖅᑐᑦ. 
4ᕿᑐᕐᖓᖏᓪᓕ ᑐᖁᓚᐅᓐᖏᓔᑦ, ᐱᖁᔧᑦ ᒨᓯᓯᐅᑉ ᐊᒡᓚᖏᑦ ᒪᓕᒡᓗᒋᑦ, ᐊᑕᓂᖅ ᐱᖁᔨᓚᐅᕐᖕᒪᑦ ᐅᖃᖅᓗᓂ, “ᐊᑖᑕᐅᔪᑦ ᑐᖁᑕᐅᔪᒃᓴᐅᓐᖏᓚᑦ ᕿᑐᕐᖓᖏᑦ ᐱᓪᓗᒋᑦ, ᕿᑐᕐᖓᐅᔪᓪᓗ ᑐᖁᑕᐅᔪᒃᓴᐅᓐᖏᓚᑦ ᐊᑖᑕᖏᑦ ᐱᓪᓗᒋᑦ; ᐃᓄᒡᓕ ᓇᓪᓕᐊᑦ ᑐᖁᑕᐅᔪᒃᓴᐅᕗᖅ ᐃᒻᒥᓂᒃ ᐊᔪᖅᑐᓕᓂᕐᖕᒥᓄᑦ.”
5ᐊᒪᔧᐊᓗ ᑲᑎᖅᓱᐃᓚᐅᖅᐳᖅ ᔫᑕᒥ 1,000-ᓄᑦ ᐊᖓᔪᖅᑲᐅᔪᓂᒃ 100-ᓄᓪᓗ ᐊᖓᔪᖅᑲᐅᔪᓂᒃ, ᓯᕗᓕᖏᑕ ᑭᖑᕚᖏᑦ ᒪᓕᒡᓗᒋᑦ, ᔫᑕᒥᐅᓕᒫᑦ ᐱᑦᔭᒥᓂᒥᐅᓕᒫᓪᓗ, ᓈᓴᖅᐰ ᐊᕐᕌᒍᓖᑦ 20-ᒥᑦ ᐅᖓᑖᓄᑦ, ᖃᐅᔨᓚᐅᖅᐳᖅᓗ 300,000-ᑦ ᐊᖑᑏᑦ ᐊᑐᐃᓐᓇᐅᓂᖏᓐᓂᒃ, ᐅᓇᑕᕈᓐᓇᖅᑐᑦ, ᖃᓗᒋᐊᓄᑦ ᓴᐴᓗᑕᓄᓪᓗ. 
6ᑎᓕᓯᒋᕗᖅ 100,00-ᓂᒃ ᐊᖑᑎᓂᒃ ᐱᔪᓐᓇᑦᓯᐊᖅᑐᓂᒃ ᓯᕘᕋᖏᑦᑐᓂᒃ ᐄᓴᕅᓕᒥᐅᓂᑦ, ᐊᑭᓕᖅᓗᒋᓪᓗ 100-ᓂᒃ ᑖᓚᓐᑎᓂᒃ ᓯᐅᓪᕕᕆᓂᒃ. 
7ᒎᑎᐅᓪᓕ ᐃᓄᖁᑎᖓᑕ ᐅᐸᒃᐹ ᐅᖃᐅᑎᓪᓗᒍᓗ, “ᐊᖓᔪᖅᑳᖅᔪᐊᖅ, ᐄᓴᕅᓕᒥᐅᑦ ᐅᓇᑕᖅᑐᒃᓴᖏᑦ ᐱᖃᑎᒋᑦᑍᓕᒃᑭᑦ, ᐊᑕᓂᖅ ᐄᓴᕅᓕᒥᐅᓂᒃ ᐃᓚᖃᖏᒻᒪᑦ ᐃᕗᕅᑎᒥᐅᑦ ᑭᖑᕚᓕᒫᖏᓐᓂᒃ. 
8ᐃᓱᒪᖃᕈᕕᑦ ᓲᖑᓂᖃᕐᖕᓂᐊᕋᓱᒋᓗᑎᑦ ᐅᓇᑕᕐᖕᓂᕐᖕᒥ, ᑕᕝᕙ ᒎᑎᐅᑉ ᐅᕐᕈᑎᑦᓱᒫᖅᐹᑎᑦ ᐊᑭᕋᕕᑦ ᓵᖓᓄᑦ; ᒎᑎ ᐱᔪᓐᓇᕐᖕᓂᖃᕐᖕᒪᑦ ᐃᑲᔪᖅᓗᓂ ᐅᕐᕈᑎᑦᓯᓗᓂᓘᓐᓃᑦ.”
9ᐊᒪᔧᐊᓗ ᐅᖃᖅᐳᖅ ᒎᑎᐅᑉ ᐃᓄᖁᑎᖓᓄᑦ, “ᖃᓄᐃᓕᐅᖅᑐᒃᓴᐅᓕᖅᐱᑕᓕ ᐊᑭᓕᐅᑎᒋᓚᐅᖅᑕᒃᑲ 100-ᑦ ᑖᓚᓐᑏᑦ ᐅᓇᑕᖅᑐᒃᓴᓄᑦ ᐄᓴᕅᓕᒥᐅᓅᑦ ᐱᑦᔪᑎᒋᓗᒋᑦ?”
10ᑕᕝᕙ ᐊᒪᔧᐊᐅᑉ ᐅᓇᑕᖅᑐᒃᓮᑦ ᐅᑎᖅᑎᑉᐰᑦ ᐃᕗᕅᑎᒥᐅᑦ, ᐅᑎᖁᓪᓗᒋᓪᓗ ᐊᖏᕐᕋᖏᓐᓄᑦ. ᑍᒤᒻᒪᑦ ᑖᒃᑯᐊ ᓂᓐᖓᕕᒡᔪᐊᖅᐳᑦ ᔫᑕᒥᐅᓄᑦ, ᐅᑎᓚᐅᖅᐳᓪᓗ ᐊᖏᕐᕋᒥᖕᓄᑦ ᓂᓐᖓᐅᒪᒻᒪᕆᒡᓗᑎᒃ.
11ᐊᒪᔧᐊᓕ ᓴᐱᓕᓚᐅᓐᖏᓚᖅ, ᐃᓄᖁᑎᓂᓗ ᓯᕗᓕᖅᓗᒋᑦ, ᐊᐅᓪᓚᓚᐅᖅᐳᑦ ᓇᖅᓴᒧᑦ ᑕᕆᐅᕐᖕᒧᑦ ᑕᕝᕙᓂᓗ ᑐᖁᑦᓯᕗᖅ 10,000-ᓂᒃ ᓰᐊᕆᐅᑉ ᐃᓄᖏᓐᓂᒃ. 
12ᔫᑕᐅᓪᓗ ᐃᓄᖏᑦ ᑎᒍᓯᕗᑦ ᐃᓄᖕᓂᒃ 10,000-ᒋᐊᓪᓚᖕᓂᒃ ᐃᓅᑎᓪᓗᒋᑦ, ᐂᑎᑉᐰᓪᓗ ᐃᓐᓈᕉᑉ ᖄᖓᓄᑦ, ᑕᕝᕙᓐᖓᓪᓗ ᐃᔪᒃᑲᖅᑎᑉᐰᑦ ᑐᖁᔪᐃᓐᓇᐅᕗᓪᓗ ᓱᓇᒃᓴᐅᔪᓐᓃᖅᓗᑎᒃ.
13ᐅᓇᑕᖅᑐᒃᓮᓪᓕ ᐊᒪᔧᐊᐅᑉ ᐅᑎᖅᑎᓚᐅᖅᑕᖏᑦ, ᐃᓚᐅᖁᓇᒋᑦ ᐅᓇᑕᖅᑐᓄᑦ, ᐋᑎᕆᔭᖅᑐᖅᐳᑦ ᔫᑕᐅᑉ ᐃᒡᓗᒐᓴᖏᓐᓄᑦ, ᓴᒥᐊᕆᐊᒥᑦ ᐱᒋᐊᖅᓗᑎᒃ ᐱᑦ-ᕼᐅᕋᓐ ᑎᑭᓪᓗᒍ, ᑐᖁᑦᓯᕗᓪᓗ 3,000-ᓂᒃ ᑖᒃᑯᓇᓂ, ᐱᖁᑎᖏᓐᓂᒡᓗ ᐅᓄᖅᑐᓂᒃ ᑎᒍᓯᓪᓗᑎᒃ.
14ᐊᒪᔧᐊᓕ ᐅᑎᕋᒥ ᑐᖁᕅᓚᐅᖅᓗᓂ ᐄᑐᒥᒥᐅᓂᒃ, ᓰᐊᕆᐅᑉ ᐃᓄᖏᑕ ᒎᑎᓐᖑᐊᖏᑦ ᓇᒃᓴᓚᐅᖅᐰᑦ, ᒎᑎᒥᑕᓗ ᐃᓚᖏᓐᓄᑦ ᐃᓚᓕᐅᑎᕔᑦ, ᐹᒻᒪᒃᑎᖅᕕᒋᕔᑦ, ᐃᑯᐊᓪᓔᕕᒋᓪᓗᒋᓪᓗ ᑎᐱᑦᓯᐊᕆᒃᓴᐅᒻᒥᒃ. 
15ᑍᒤᒻᒪ ᐊᑕᓂᐅᑉ ᓂᓐᖓᒡᕕᒋᕚ ᐊᒪᔧᐊ ᐅᖃᖅᑎᓂᓗ ᑎᓕᕚ ᑖᑦᓱᒧᖓ ᐅᖃᖅᓗᓂᓗ, “ᓱᖕᒪᑦ ᐋᖅᑭᒃᓯᓚᐅᖅᐲᑦ ᐃᓄᐃᑦ ᒎᑎᖏᓐᓂᒃ, ᐃᓄᖁᑎᒥᓂᒃ ᐱᐅᓕᒃᓯᔪᓐᓇᓚᐅᖏᑦᑐᓂᒃ ᐃᓕᖕᓂᑦ?”
16ᓱᓕ ᐅᖃᓪᓚᒃᑎᓪᓗᒍ ᐊᖓᔪᖅᑳᖅᔪᐊᑉ ᐅᖃᐅᑎᕚ, “ᐊᖓᔪᖅᑳᖅᔪᐊᒨᑦ ᐅᖃᐅᑦᔨᒋᐊᖅᑎᓐᖑᖅᑎᓚᐅᖅᐱᒌᑦ? ᓄᖅᑲᓕᕆ! ᓱᖕᒪᑦ ᑐᖁᑕᐅᔪᒃᓴᐅᕖᑦ?”
17ᐊᒪᔧᐊᓕ ᔫᑕᐅᑉ ᐊᖓᔪᖅᑳᖅᔪᐊᖓ ᐃᓱᒪᓕᐅᖅᑕᐅᒐᒥ ᑎᓕᓯᕗᖅ ᔪᐊᓯᒧᑦ ᔨᕼᐅᐊᕼᐊᓯᐅᑉ ᐃᕐᖕᓂᖓᓄᑦ, ᔨᕼᐆᑉ ᐃᕐᖕᓂᖓᓄᑦ, ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᓐᓄᑦ, ᐅᖃᖅᓗᓂᓗ, “ᕾᓗᑎᑦ ᓵᓐᖓᐅᑎᓗᓄᒃ ᐅᓇᑕᓚᐅᖅᓗᒃ.” 
18ᔪᐊᓯᓗ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓ ᑎᓕᓯᕗᖅ ᐊᒪᔧᐊᒧᑦ ᔫᑕᐅᑉ ᐊᖓᔪᖅᑳᖅᔪᐊᖓᓄᑦ, ᐅᖃᖅᓗᓂ, “ᐅᖅᐱᒐᖅ ᑲᑭᓐᓇᖅᑐᓕᒃ ᓕᐸᓇᒦᑦᑐᖅ ᑎᓕᓯᓚᐅᖅᐳᖅ ᓰᑕᕆᒧᑦ ᓕᐸᓇᓂᒦᑦᑐᒧᑦ, ᐅᖃᖅᓗᓂ, ‘ᐸᓃᑦ ᑐᓂᓚᐅᕈᒃ ᐃᕐᖕᓂᓐᓄᑦ ᓄᓕᐊᖅᑖᖑᖁᓪᓗᒍ.’ ᐃᖅᓯᓇᖅᑐᒥᓪᓗ ᐆᒪᔪᐊᓗᖕᒥᑦ ᓕᐸᓇᓂᒦᑦᑐᒧᑦ ᐊᖅᑯᓵᖅᑕᐅᒐᒥ ᐅᖅᐱᒐᖅ ᑲᑭᓐᓇᖅᑐᓕᒃ ᑐᓪᓕᕋᖅᑕᐅᕗᖅ. 
19ᐃᓛᒃ ᐅᖃᕋᓗᐊᖅᐳᑎᑦ, ‘ᐄᑐᒥᒥᐅᓂᒃ ᓵᓚᖃᓚᐅᖅᐳᖓ,’ ᐆᒻᒪᑏᓪᓗ ᐱᐅᔪᕆᓂᕐᖕᒧᑦ ᖁᕝᕙᖅᑎᑕᐅᕗᖅ. ᒫᓐᓇᓕ ᐊᖏᕐᕋᖅᓯᒪᑐᐃᓐᓇᓕᕆᑦ; ᓱᖕᒪᑦ ᐊᑲᐅᖏᑦᑐᒥᒃ ᓴᖅᑭᑦᑎᓇᓱᐊᖅᐲᑦ ᐅᕐᕈᑦᔪᑎᒃᓴᕐᖕᓂᒃ? ᐃᕝᕕᑦ ᔫᑕᒥᐅᓪᓗ ᐃᓚᒋᓗᒋᑦ.”
20ᐊᒪᔧᐊᓕ ᓈᓚᒍᒪᓚᐅᓐᖏᓚᖅ; ᑕᒪᓐᓇ ᒎᑎᐅᑉ ᐋᖅᑭᓚᐅᕐᖕᒪᒍ, ᐊᑭᕋᖏᓐᓄᑦ ᑐᓂᔪᒪᓪᓗᒍ, ᐄᑐᒥᒥᐅᑦ ᒎᑎᓐᖑᐊᖏᓐᓂᒃ ᐱᓚᐅᕐᖕᓂᖏᑦ ᐱᑦᔪᑎᒋᓪᓗᒋᑦ. 
21ᑕᕝᕙ ᔪᐊᓯ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓ ᐊᐅᓪᓚᖅᐳᖅ; ᑖᒃᑯᐊᒃ ᐊᒪᔧᐊᒃᑯᒃ ᔫᑕᒥᐅᓪᓗ ᐊᖓᔪᖅᑳᖅᔪᐊᖓ ᐅᓇᑕᓕᖅᐴᒃ ᐱᑦ-ᓯᒥᔅᒥ, ᔫᑕᐅᑉ ᓄᓇᖓᓂ. 
22ᔫᑕᒥᐅᓪᓗ ᓵᓚᐅᕗᑦ ᐄᓴᕅᓕᒥᐅᓄᑦ, ᐊᖑᑎᓕᒫᓪᓗ ᕿᒪᒃᓯᕗᑦ ᐊᖏᕐᕋᒥᖕᓄᑦ. 
23ᑕᕝᕙ ᔪᐊᓯ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓ ᑎᒍᓯᕗᖅ ᐊᒪᔧᐊᒥᒃ ᔫᑕᐅᑉ ᐊᖓᔪᖅᑳᖅᔪᐊᖓᓂᒃ, ᔪᐊᓯᐅᑉ ᐃᕐᖕᓂᖓᓂᒃ, ᔨᕼᐅᐊᕼᐊᔨᐅᑉ ᐃᕐᖑᑕᖓᓂᒃ, ᐱᑦ-ᓯᒥᔅᒥ; ᔪᕉᓴᓚᒧᐊᕈᑎᕚᓗ, ᐊᕙᓗᖅᔪᐊᖓᓗ ᔪᕉᓴᓚᐅᑉ ᓱᕋᒃᑎᖅᐹ ᐃᕗᕅᒻ ᐃᑎᖅᑕᖅᕕᖓᓂᑦ ᑎᕆᖅᑯᒥᒃ ᐊᑎᓕᖕᒧᑦ ᐃᑎᖅᑕᖅᕕᖕᒧᑦ ᑎᑭᓪᓗᒍ 200-ᓂᒃ ᐆᒃᑑᑎᓂᒃ ᑕᑭᓂᓕᖕᒥᒃ. 
24ᒎᓗᓕᒫᓪᓗ ᓯᐅᓪᕕᕆᓕᒫᓪᓗ ᑎᒍᕔᑦ, ᐱᖁᑎᓕᒫᓪᓗ ᓇᓂᔪᓐᓇᖅᑕᓂ ᒎᑎᐅᑉ ᐃᒡᓗᖓᓃᑦᑐᑦ, ᐅᐱᑦ-ᐄᑕᒻ ᐱᖃᓯᐅᑎᓪᓗᒍ; ᐊᖓᔪᖅᑳᖅᔪᐊᓪᓗ ᐱᖁᑎᖏᑦ ᐃᒡᓗᖓᓃᑦᑐᑦ ᑎᒍᒋᕔᑦ, ᐃᓄᖕᓂᒡᓗ ᑎᒍᓯᒋᕗᖅ, ᐅᑎᖅᓗᓂᓗ ᓴᒥᐊᕆᐊᒧᑦ.
25ᐊᒪᔧᐊ ᔪᐊᓯᐅᑉ ᐃᕐᖕᓂᖓ ᔫᑕᐅᑉ ᐊᖓᔪᖅᑳᖅᔪᐊᖓ ᐃᓅᓚᐅᖅᐳᖅ ᐊᕐᕌᒍᓂᒃ 15-ᓂᒃ ᔪᐊᓯᐅᑉ ᔨᕼᐅᐊᕼᐊᓯᐅᑉ ᐃᕐᖕᓂᖓᑕ ᑐᖁᓂᖓᑕ ᑭᖑᓂᖓᓂ, ᐄᓴᕅᓕᒥᐅᑉ ᐊᖓᔪᖅᑳᖅᔪᐊᖓᑕ. 
26ᐊᒪᔧᐊᐅᓪᓕ ᐱᓂᐊᕐᖕᓂᖏᑕ ᐃᓚᖏᑦ ᐱᒋᐊᕐᖕᓂᖓᓂᑦ ᐃᓱᐊᓄᑦ ᑎᑭᓪᓗᒍ, ᑎᑎᕋᖅᓯᒪᕗᑦ ᐊᖓᔪᖅᑳᖅᔪᐊᑦ ᔫᑕᒥ ᐄᓴᕅᓕᒥᐅᓪᓗ ᑎᑎᕋᖅᓯᒪᕕᖏᓐᓂ. 
27ᑍᒪᓐᖓᓂᑦ ᐊᒪᔧᐊᐅᑉ ᐊᑕᓂᕐᖕᒥᒃ ᕿᒤᓂᖓᓂᑦ ᔪᕉᓴᓚᒥᐅᑦ ᐊᑭᕋᖅᑐᓕᓚᐅᖅᐹᑦ, ᕿᒫᓚᐅᖅᐳᖅᓗ ᓚᑮᓯᒧᑦ. ᐊᑭᕋᖅᑐᖅᑎᖏᑕᓕ ᑕᕝᕗᖓ ᒪᓕᒃᐹᑦ ᓚᑮᓯᒧᑦ, ᑕᕝᕙᓂᓗ ᑐᖁᓪᓗᒍ. 
28ᑎᒥᖓᓗ ᓇᒃᓴᖅᐹᑦ ᕿᒻᒥᖅᔪᐊᕐᖕᒦᑎᓪᓗᒍ; ᐃᓗᕕᖅᓗᒍᓗ ᓯᕗᓕᖏᑕ ᑍᕕᑎᐅᑉ ᐃᒡᓗᒐᓴᖏᓐᓂ.
