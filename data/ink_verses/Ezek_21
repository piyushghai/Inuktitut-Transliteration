1ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ, ᔪᕉᓴᓚᒥᐅᑦ ᓵᓪᓗᒋᑦ ᐅᖃᓪᓚᒡᕕᒋᒃᑭᑦ ᓈᒻᒪᒋᖏᓪᓗᒋᑦ ᑐᒃᓯᐊᖅᕕᒋᕙᒃᑕᖏᑦ; ᓈᒻᒪᒋᖏᓪᓗᒋᓪᓗ ᐅᖃᐅᓯᐅᖁᔭᓐᓂᒃ ᐅᖃᓪᓚᒡᕕᒋᒃᑭᑦ ᐄᓴᕅᓕᒥ ᓄᓇᖃᖅᑐᓕᒫᑦ. 
3ᐄᓴᕅᓕᐅᑉ ᓄᓇᖓᓃᑦᑐᑦ ᐅᖃᐅᑎᒃᑭᑦ, ᐊᑕᓂᖅ ᐃᒫᒃ ᐅᖃᖅᐳᖅ: ᑕᑯᒋᑦ, ᓈᒻᒪᒃᓴᓐᖏᓚᖓ ᐃᓕᑦᓯᓐᓂᒃ, ᓴᕕᒡᔪᐊᕋ ᐊᒧᓗᒍ ᑐᖁᕅᔪᒫᓕᖅᐳᖓ ᐊᑦᔨᒌᒃᑎᓪᓗᒋᑦ ᐃᓱᐊᖅᑐᓕᔪᑦ ᐱᐅᖏᑦᑐᓕᔪᓪᓗ. 
4ᐃᓕᑦᓯᓐᓂ ᑐᖁᕅᔪᒫᖅᐳᖓ ᐃᓱᐊᖅᑐᓕᔪᓂᒃ ᐱᐅᖏᑦᑐᓕᔪᓂᒡᓗ, ᑍᒤᒻᒪᑦ ᓴᕕᒡᔪᐊᕋ ᐊᒧᓗᒍ ᑐᖁᕅᔪᒫᖅᐳᖓ ᐃᓄᓕᒫᓂᒃ ᐅᓪᓗᓪᓗᐊᑉ ᓇᓛᓃᑦᑐᓂᑦ ᐅᓐᓄᐊᓪᓗᐊᑉ ᓇᓛᓃᑦᑐᑦ ᑎᑭᓪᓗᒋᑦ: 
5ᐃᓄᓕᒫᑦ ᖃᐅᔨᔪᐃᓐᓇᐅᖁᓪᓗᒋᑦ ᐅᕙᖓ ᐊᑕᓂᖅ ᓴᕕᒡᔪᐊᕋ ᐊᒧᒐᒃᑯ; ᐴᖓᓄᑦ ᐴᑲᓐᓂᑦᔮᔪᓐᓁᖅᓗᒍ. 
6ᑍᒤᒻᒪᑦ ᐊᓂᖅᓴᐅᒥᓗᑎᑦ ᐃᓅᑉ ᐃᕐᖕᓂᖓ; ᐊᓂᖅᓴᐅᒥᒋᑦ ᐆᒻᒪᑎᒃᑯᑦ ᓯᖁᒥᓯᒪᓗᑎᑦ ᕿᒃᓵᒡᕕᒡᔪᐊᖅᓗᑎᓪᓗ ᐃᓄᖕᓄᑦ ᑕᑯᓐᓇᖅᑕᐅᓗᑎᑦ. 
7ᐊᐱᕆᔭᐅᒍᕕᑦ ᖃᓄᐃᒻᒪᑦ ᕿᒃᓵᖕᓂᕐᖕᒧᑦ ᐊᓂᖅᓴᐅᒥᖕᒪᖔᖅᐱᑦ, ᐅᖃᖅᑐᒃᓴᐅᕗᑎᑦ, ‘ᑐᓴᖅᑕᐅᔭᕆᐊᓕᖕᓂᒃ ᐱᑦᔪᑎᖃᖅᐳᖓ. ᑐᓴᖅᑕᐅᓕᕈᑎᒃ ᐆᒻᒪᑎᖏᑦ ᑲᑉᐱᐊᓱᓕᕈᒫᖅᐳᑦ ᑲᑉᐱᐊᓱᖕᓂᕐᖕᒧᑦ ᑕᓕᖏᑦ ᓄᑮᕈᑎᔪᒫᖅᐳᑦ, ᓴᐱᕐᖕᓇᖅᑐᖅᔪᐊᒧᓪᓗ ᑎᑭᐅᑎᓗᑎᒃ ᓂᐅᖏᓪᓗ ᓴᓐᖐᓕᔪᒫᖅᐳᑦ ᐃᒥᖅᑎᑐᑦ. ᑕᑯᒋᑦ, ᑎᑭᓕᖅᐳᖅ ᓇᓪᓕᐅᑎᓂᐊᖅᓗᓂᓗ,’ ᐊᑕᓂᖅ ᒎᑎ ᐅᖃᖅᐳᖅ.” 
8ᐊᑕᓂᐅᓪᓗ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
9“ᐃᓅᑉ ᐃᕐᖕᓂᖓ ᐱᔪᒫᖅᑐᒃᓴᓂᒃ ᐅᖃᓕᕆᑦ, ᐊᑕᓂᖅ ᐃᒫᒃ ᐅᖃᖅᐳᖅ, ᐅᖃᖅᓗᓂ:
10ᐃᐱᒃᓴᖅᓯᒪᕗᖅ ᑐᖁᕅᑦᔪᑎᒃᓴᐅᓪᓗᓂ,
11ᓴᕕᒡᔪᐊᖅ ᕿᓪᓚᕆᒃᓴᖅᑕᐅᕗᖅ, ᐊᑐᖅᑕᐅᔪᒫᓕᕋᒥ;
12ᓂᐹᓕᕆᑦ ᐅᒡᒍᐊᖅᓗᑎᓪᓗ, ᐃᓅᑉ ᐃᕐᖕᓂᖓ, ᐃᓄᖁᑎᒃᑲ ᓵᓐᖓᔭᐅᓕᕐᖕᒪᑕ;
13ᒫᓐᓇ ᐃᓄᖁᑎᒃᑲ ᖃᐅᔨᓴᓕᖅᐸᒃᑲ,
14“ᑍᒤᒻᒪᑦ ᐃᓅᑉ ᐃᕐᖕᓂᖓ, ᐱᔪᒫᖅᑐᒃᓴᓂᒃ ᐅᖃᐅᑦᔪᐃᓕᕆᑦ; ᐸᑦᑕᒃᑐᕌᖓᕕᑦ ᓴᕕᒡᔪᐊᖅ ᐱᒋᐊᒃᑲᓐᓂᖃᑦᑕᕐᖕᓂᐊᖅᐳᖅ, ᓴᕕᒡᔪᐊᖅ ᑖᓐᓇᐅᖕᒪᑦ ᑐᖁᕅᔪᖅᔪᐊᖅ, ᓇᒧᓐᖓᖅᕖᒡᒍᑦᔨᓗᓂᓗ. 
15ᓴᐱᓕᖅᑎᑦᓯᖁᓪᓗᒍ, ᐹᓪᓚᒃᑎᑦᓯᓗᓂᓗ ᐅᓄᖅᑐᓂᒃ ᐃᑎᖅᑕᖅᕕᓕᒫᖏᓐᓂ. ᓯᕗᕋᓵᕆᕗᖓ ᓴᕕᒡᔪᐊᕐᖕᒧᑦ ᖃᐅᒻᒪᓪᓚᒃᑎᑐᑦ ᓴᖅᑭᖃᑦᑕᖅᑐᒥᒃ; ᕿᓪᓚᕆᒃᓴᖅᓯᒪᔪᒥᒃ ᑐᖁᕅᓂᐊᓕᕋᒥ. 
16ᐱᒋᐊᖃᑦᑕᓕᕆᑦ ᓱᑲᑦᑐᒥᒃ ᑕᓕᖅᐱᒧᑦ ᓴᐅᒥᒧᓪᓗ ᓴᕕᒡᔪᐊᑉ ᑮᓇᖓᑕ ᓵᕝᕕᒋᔭᓕᒫᖏᓐᓄᑦ. 
17ᐸᑦᑕᒃᑐᖃᑕᐅᔪᒫᕆᕗᖓ, ᓂᓐᖓᐅᒪᓂᕋᓗ ᑕᕝᕙ ᐊᓂᒍᕈᒫᖅᐳᖅ; ᐅᕙᖓ ᐊᑕᓂᐅᔪᖓ ᑍᒫᒃ ᐅᖃᖅᐳᖓ.”
18ᑕᕝᕙ ᐊᑕᓂᐅᑉ ᐅᖃᐅᓯᖓᑕ ᑎᑭᒃᑭᕚᖓ ᐅᖃᖅᓗᓂ: 
19“ᐃᓅᑉ ᐃᕐᖕᓂᖓ, ᓇᓗᓁᒃᑯᑦᓰᒋᑦ ᐊᖅᑯᑏᖕᓂᒃ ᒪᕐᕉᖕᓂᒃ ᐹᐱᓘᓂᐅᑉ ᐊᖓᔪᖅᑳᖅᔪᐊᖓᑕ ᓴᕕᒡᔪᐊᓕᔭᖅᓗᓂ ᑎᑭᕝᕕᒋᔪᓐᓇᖅᑕᖏᖕᓂᒃ; ᑖᒃᑯᐊᒃ ᐊᖅᑯᑏᒃ ᐱᒋᐊᖅᕕᖃᖅᑐᒃᓴᐅᕘᒃ ᓄᓇᒥᑦ ᑕᕝᕙᖓᑦᓮᓐᓇᖅ. ᐊᖅᑯᑎᐅᑉ ᓇᓗᓁᒃᑯᑕᖏᖕᓂᒃ ᓇᑉᐰᓗᑎᑦ ᐃᒡᓗᒐᓴᖕᓄᑦ ᐊᖅᑯᑕᐅᔪᓐᓇᖅᑑᖕᓂᒃ; 
20ᐊᖅᑯᑎᐅᑉ ᐂᑉᐸᖓ ᓇᓗᓁᖅᓯᓯᒪᓗᓂ ᐊᖓᔪᖅᑳᖅᔪᐊᑉ ᐊᒧᓁᑎᒥᐅᓄᐊᕈᓐᓇᕐᖕᓂᖓᓂᒃ ᕌᐸᒦᑦᑐᒧᑦ, ᐂᑉᐸᖓᓗ ᓇᓗᓁᖅᓯᓯᒪᓗᓂ ᔫᑕᐅᑉ ᓄᓇᖓᓄᐊᕈᓐᓇᕐᖕᓂᖓᓂᒃ ᔪᕉᓴᓚᒧᓪᓗ ᐊᕙᓗᖅᔪᐊᖃᖅᑐᒧᑦ. 
21ᐹᐱᓘᓂᐅᑉ ᐊᖓᔪᖅᑳᖅᔪᐊᖓ ᓇᑉᐸᖅᑯᑎᐅᑉ ᓴᓂᐊᓃᓕᖅᓗᓂ ᐊᖅᑯᑏᒃ ᒪᕐᕈᐃᓕᖅᑲᖓᒋᐊᕐᖕᓂᖓᓂ ᖃᐅᔨᓇᓱᐊᓕᖅᐳᖅ; ᓇᓪᓕᐊᓐᓄᑦ ᐂᕕᒋᔭᒃᓴᒥᓂᒃ ᖃᖅᔪᐃᑦ ᐊᐅᓚᑎᑉᐰᑦ, ᒎᑎᓐᖑᐊᓂᓗ ᐊᐱᕆᕔᑦ, ᐆᒪᔫᓪᓗ ᑎᖑᖓᓂᒃ ᖃᐅᔨᓴᖅᓗᓂ. 
22ᑕᓕᖅᐱᖕᒥᓄᓪᓗ ᖃᖅᔪᒥᒃ ᑎᒍᓯᕗᖅ ᓇᓗᓁᖅᓯᔪᒥᒃ ᔪᕉᓴᓚᒥᒃ, ᐅᓇᑕᕆᐊᖅᑐᓪᓗ ᐊᐅᓪᓚᕆᐊᕈᑎᒃᓴᖓᓂᒃ ᕾᒐᓛᕈᑕᐅᓂᐊᖅᑐᒥᒃ, ᐋᖅᑭᒃᓱᐃᕗᓪᓗ ᐅᑯᐊᖅᔪᐊᖏᓐᓄᑦ ᒪᑐᐃᖅᓯᓇᓱᐊᕈᑎᒃᓴᒥᖕᓂᒃ, ᓄᓇᒥᒡᓗ ᐳᖅᑐᓯᑎᑦᓯᑦᔪᑎᒃᓴᒥᖕᓂᒃ, ᐊᕙᓗᖅᔪᐊᖓᓄᑦ ᒪᔪᕈᓐᓇᖅᓯᑦᔪᑎᒃᓴᒥᖕᓂᒃ. 
23ᔪᕉᓴᓚᒥᐅᓪᓕ ᐅᒃᐱᕈᓱᖕᓂᐊᓐᖏᓚᑦ ᑕᒪᑐᒥᖓ ᐊᖏᖃᑎᒌᒍᑎᓕᐅᖅᓯᒪᒐᒥᒃ ᐅᖃᕕᒃᓗᑎᒃ ᑖᒃᑯᓄᖓ; ᑕᒪᑐᒪᓕ ᐊᑐᓕᕐᖕᓂᖓ ᐃᖅᑬᑦᔪᑎᒃᓴᐅᕗᖅ ᐸᓯᔭᒃᓴᐅᓂᕐᖕᒥᖕᓄᑦ ᑎᒍᔭᐅᑐᐃᓐᓇᕆᐊᖃᕐᖕᒪᑕ. 
24ᑍᒤᒻᒪᑦ ᐃᒫᒃ ᐊᑕᓂᖅ ᒎᑎ ᐅᖃᖅᐳᖅ: ᐸᓯᔭᒃᓴᐅᓂᓯ ᐃᖅᑲᐅᒪᔭᐅᑦᔪᑎᒃᓴᓕᐅᕋᑦᓯᐅᒃ, ᑕᒪᑐᒨᓇᓗ ᐊᔪᖅᑐᓕᓂᓯ ᓴᖅᑭᑎᑕᐅᕗᑦ, ᐱᓂᐊᕐᖕᓂᕆᔭᓕᒫᑦᓯᒍᑦ ᓴᖅᑭᑎᑦᓯᕗᓯ ᐊᔪᖅᑐᓕᓂᑦᓯᓐᓂᒃ; ᐃᖅᑬᓯᒪᒐᑦᓯ, ᑕᕝᕙ ᐊᑭᕋᑦᓯᓐᓄᑦ ᑎᒍᔭᐅᔪᒃᓴᐅᓕᖅᐳᓯ. 
25ᐱᐅᖏᑦᑐᖅᔪᐊᖑᓪᓗᑎᑦ ᐊᖓᔪᖅᑳᖑᒐᕕᑦ ᐄᓴᕅᓕᒥᐅᓄᑦ, ᐅᓪᓗᖅ ᑭᖑᓪᓕᖅᐹᖅ ᓱᒋᐊᖅᑕᐅᕕᒃᓮᑦ ᓇᓪᓕᐅᑎᕗᖅ. 
26ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᓂᐊᖁᖅᐱᑦ ᐃᒻᒧᑎᖓ ᐲᓕᕈᒃ, ᓂᐊᖂᑏᓪᓗ ᐊᖓᔪᖅᑳᖅᓯᐅᑦ ᐲᖅᓗᒍ; ᓱᓇᑐᐃᓐᓁᑦ ᒫᓐᓇᑐᑦ ᑍᒤᓕᖓᑦᓮᓐᓇᕐᖕᓂᐊᕈᓐᓁᖅᐳᑦ; ᓇᓗᖅᑯᑎᔪᑦ ᐊᖏᔪᕈᖅᑎᒃᑭᑦ, ᐊᖏᔪᕈᖅᑎᑦᑐᓪᓗ ᓇᓗᖅᑯᑎᓕᖅᑎᓪᓗᒋᑦ. 
27ᐊᓯᕈᖅᐳᑦ, ᐊᓯᕈᖅᐳᑦ, ᐊᓯᕈᖅᑕᐅᑎᓐᓂᐊᖅᐸᒃᑲ; ᑕᒪᓐᓇ ᓇᓪᓕᐅᑎᓂᐊᓐᖏᓚᖅ ᑍᒤᓕᐅᕈᓐᓇᖅᑐᖅ ᑎᑭᓚᐅᖏᓐᓂᖓᓂ; ᑖᑦᓱᒧᖓ ᑕᒪᓐᓇ ᑐᓂᔪᒫᖅᐸᕋ.”
28“ᐃᓅᑉ ᐃᕐᖕᓂᖓ, ᐱᔪᒫᖅᑐᒃᓴᓂᒃ ᐅᖃᐅᓯᖃᓕᕆᑦ, ᐅᖃᖅᓗᑎᑦ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ ᐊᒧᓁᑎᒥᐅᓄᑦ, ᐄᓴᕅᓕᒥᐅᓂᒃ ᐊᑭᕋᖅᑐᕐᖕᓂᖏᓐᓄᑦ; ᑖᒃᑯᐊ ᐅᖃᐅᑎᒃᑭᑦ ᓴᕕᒡᔪᐊᖅ, ᓴᕕᒡᔪᐊᖅ ᐊᒧᔭᐅᕗᖅ ᑐᖁᕅᑦᔪᑕᐅᓂᐊᖅᑐᖅ, ᕿᓪᓕᖅᓴᖅᑕᐅᕗᖅ ᑐᖁᕅᑦᔪᑕᐅᖁᓪᓗᒍ ᕿᓪᓛᒡᒋᖅᑕᖅᐳᖅᓗ ᖃᐅᒻᒫᓪᓚᖃᑦᑕᖅᑐᑎᑐᑦ. 
29ᑕᑯᑎᑕᐅᓂᐅᓂᕋᖅᑕᓯ ᓱᓕᓐᖏᓚᑦ, ᐱᔪᒫᖅᑐᒃᓴᓂᒡᓗ ᐅᖃᓪᓚᖕᓂᕆᔭᓯ ᓴᒡᓗᕿᑦᓯᓂᐅᕗᑦ, ᐱᐅᖏᑦᑑᒐᑦᓯ ᐱᐅᖏᑦᑐᓕᓪᓗᓯᓗ ᖁᖓᓯᓯ ᓇᑲᑕᐅᔪᒫᖅᐳᑦ ᓴᕕᒡᔪᐊᕐᖕᒧᑦ, ᐅᓪᓗᕆᔭᒃᓴᓯ ᓇᓪᓕᐅᑎᕗᖅ, ᐅᓪᓗᖅ ᑭᖑᓪᓕᖅᐹᖅ ᓱᒋᐊᖅᑕᐅᕕᒃᓴᓯ. 
30ᓴᕕᒡᔪᐊᓯ ᐴᖓᓄᑦ ᐴᓕᖅᓯᐅᒃ. ᐃᖅᑲᖅᑐᕈᒪᕙᑦᓯ ᐱᓐᖑᖅᑎᑕᐅᕕᒋᓚᐅᖅᑕᑦᓯᓐᓂ, ᓄᓇᒥ ᐃᓅᓕᖅᕕᒋᓯᒪᔭᑦᓯᓐᓂ. 
31ᓂᓐᖓᐅᒪᓂᕋ ᐃᒃᐱᒋᔪᒫᖅᐸᓯ; ᐃᑯᒪᑐᑦ ᐃᑯᐊᓪᓚᒃᑎᓐᓂᐊᖅᐸᕋ ᐃᓕᑦᓯᓐᓄᑦ; ᐊᑦᑕᕆᔭᖃᖏᑦᑐᓄᑦ ᑐᓂᔪᒫᖅᐸᑦᓯ, ᑐᖁᕅᓂᕐᖕᒥᒃ ᖃᐅᔨᒪᑦᓯᐊᖅᑐᓄᑦ. 
32ᐃᑯᐊᓚᔪᒧᑦ ᐃᑯᐊᓪᓚᖅᑯᑎᒋᔭᐅᔪᒫᖅᐳᓯ; ᐊᐅᓯᓗ ᓄᓇᒥ ᓯᐊᒻᒪᖓᔪᒫᖅᐳᖅ; ᐃᖅᑲᐅᒪᔭᐅᔪᓐᓃᖅᓗᓯ ᐳᐃᒍᖅᑕᐅᔪᒫᖅᐳᓯ, ᐅᕙᖓ ᐊᑕᓂᖅ ᑕᒪᑐᒥᖓ ᐅᖃᖅᐳᖓ.”
