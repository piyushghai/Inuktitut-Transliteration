1ᐅᑯᐊ ᐅᖃᐅᓰᑦ ᐂᓮᐊᓯᐅᑉ ᑕᑯᓚᐅᖅᑕᖏᑦ ᐂᒨᓯᐅᑉ ᐃᕐᖕᓂᖓᑕ ᔫᑕ ᔪᕉᓴᓚᓗ ᐱᓪᓗᒋᒃ.
2ᐅᓪᓗᐃᑦ ᑭᖑᓪᓕᖏᓐᓂ ᐱᔪᖃᕈᒫᖅᐳᖅ
3ᐃᓄᐃᓪᓗ ᐅᓄᖅᑐᑦ ᑕᕝᕗᓐᖓᖅᓗᑎᒃ ᐅᖃᖃᑦᑕᕈᒫᖅᐳᑦ;
4ᐃᓅᖃᑎᒌᒡᔪᐊᓪᓗ ᐊᑭᕋᖅᑐᖅᑎᒌᒃᑐᑦ ᐊᑭᕋᖅᑐᖅᑎᒌᒍᓐᓃᖅᑎᑦᓱᒫᖅᐰᑦ,
5ᐃᓕᑦᓯ ᔧᑰᑉ ᑭᖑᕚᖏᑦ, ᕾᓗᓯ, ᐱᓱᓚᐅᖅᑕ ᐊᑕᓂᐅᑉ ᖃᐅᒪᑎᑕᖓᒍᑦ!
6ᐃᓄᖁᑎᑎᑦ ᐊᓂᑎᓚᐅᖅᐸᑎᑦ, ᔧᑰᑉ ᑭᖑᕚᖏᑦ, ᓯᕿᓂᐅᑉ ᓄᐃᕕᐊᑕ ᓇᓛᓂᑦ ᐱᔪᓂᒃ ᐊᖓᒃᑰᓂᕐᖕᓂᒃ ᐃᓕᖅᑯᓯᖅᑖᖅᓯᒪᓕᕐᖕᒪᑕ; ᓯᕗᓂᒃᓴᒥᒡᓗ ᓇᓚᐅᑦᑍᖃᑦᑕᖅᑐᓂᒃ ᒪᓕᓕᖅᓗᑎᒃ ᐱᓕᔅᑍᓂᒥᐅᑎᑐᑦ, ᐃᓅᖃᑎᒋᓐᖏᑕᖏᑕᓗ ᐱᐅᓯᖏᓐᓂᒃ ᒪᓕᒃᓴᖅᓯᒪᓕᖅᓗᑎᒃ. 
7ᓄᓇᖓᑦ ᑕᑕᑉᐳᖅ ᓯᐅᓪᕕᕆᓂᒃ ᒎᓗᓂᒡᓗ, ᐊᔪᖅᓴᖏᑦᔪᑎᒃᓴᖏᓪᓗ ᐊᒥᒐᖏᑦᑐᖅᔪᐊᖑᓪᓗᑎᒃ; ᓄᓇᖓᓪᓗ ᑕᑕᑉᐳᖅ ᕿᒻᒥᖅᔪᐊᓂᒃ, ᐊᖓᔪᖅᑳᖅᓯᐅᑎᓪᓗ ᐊᒃᓴᓗᐊᓖᑦ ᐊᒥᒐᖏᑦᑐᖅᔪᐊᖑᓪᓗᑎᒃ. 
8ᓄᓇᖓᑦ ᑕᑕᒃᑭᕗᖅ ᒎᑎᓐᖑᐊᓂᒃ; ᐹᒻᒪᖃᑦᑕᖅᓗᑎᒃ ᑐᒃᓯᐊᖅᓗᑎᒡᓗ, ᐊᒡᒐᓄᑦ ᓴᓇᓯᒪᔪᓄᑦ, ᓇᖕᒥᓂᖅ ᐊᒡᒐᖕᒥᖕᓄᑦ ᓴᓇᓚᐅᖅᑕᒥᖕᓄᑦ.
9ᑍᒤᒻᒪᑦ ᐃᓄᐃᑦ ᒥᑭᒡᓕᑎᖅᑎᑕᐅᕗᑦ, ᐊᖑᑎᓪᓗ ᐊᑐᓂᑦ ᓱᓇᐅᔪᓐᓃᖅᑎᑕᐅᓪᓗᑎᒃ; ᑍᒤᒻᒪᑦ ᐳᐃᒍᖅᑍᓕᒃᑭᑦ!
10ᕾᖅᑐᒧᑦ ᐃᑎᓕᕆᑦ, ᐃᔨᖅᓗᑎᓪᓗ ᓄᓇᒧᑦ ᐊᑕᓂᐅᑉ ᓯᕘᕋᓇᖅᑐᖅᔪᐊᖑᓂᖓᓂᑦ, ᑖᑦᓱᒪᓗ ᐊᖓᔪᖅᑳᖅᔪᐊᖑᓂᖓᑕ ᓂᖅᑐᕐᖕᓇᖅᑐᖅᔪᐊᖑᓂᖓᓂᑦ. 
11ᐊᖑᑎᐅᑉ ᐱᐅᔪᕆᓂᕐᖕᒧᑦ ᑕᑯᔭᐅᑎᓐᓇᓱᐊᕐᖕᓂᖓ ᒥᒃᓕᓕᖅᑎᑕᐅᔪᒫᖅᐳᖅ, ᐃᓄᐃᓪᓗ ᐱᐅᔪᕆᔪᑦ ᒥᑭᒡᓕᑎᑕᐅᓗᑎᒃ, ᐊᑕᓂᖅ ᑖᓐᓇᑐᐊᖅ ᐊᖏᒡᓕᑎᑕᐅᔪᒫᖅᐳᖅ ᑕᒪᓐᓇ ᐅᓪᓗᖅ ᓇᓪᓕᐅᑎᒃᐸᑦ. 
12ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᐅᓪᓗᒃᓴᖃᕐᖕᒪᑦ ᐊᑭᕋᖅᑐᖅᓗᓂ ᐱᐅᔪᕆᔪᓂᒃ ᑕᒤᓐᓂᒃ ᐱᔪᓐᓇᕋᓱᒋᔪᓂᒡᓗ, ᐊᑭᕋᖅᑐᖅᓗᓂᓗ ᐅᐱᓐᓇᕐᖕᓂᕋᖅᑕᐅᔪᓂᒃ ᖁᕝᕙᓯᒐᓱᐊᖅᑐᓂᒡᓗ, ᑕᒤᓐᓂᒃ; 
13ᐊᑭᕋᖅᑐᖅᓗᓂᓗ ᓕᐸᓇᓂᐅᑉ ᓇᐹᖅᑐᖁᑎᖏᓐᓂᒃ ᓰᑕᕆᒥᒃ ᐊᑎᓕᖕᓂᒃ ᑕᒤᓐᓂᒃ, ᐳᖅᑐᔪᒦᑎᑕᐅᔪᓂᒃ ᖁᕝᕙᓯᒃᑎᑕᐅᔪᓂᒡᓗ; ᐊᑭᕋᖅᑐᖅᓗᓂᓗ ᐹᓴᓂᐅᑉ ᓇᐹᖅᑐᖁᑎᖏᓐᓂᒃ ᐆᒃᒥᒃ ᐊᑎᓕᖕᓂᒃ ᑕᒤᓐᓂᒃ. 
14ᐊᑭᕋᖅᑐᖅᓗᓂᓗ ᖃᖅᑲᓂᒃ ᑕᒤᓐᓂᒃ ᐳᖅᑐᔪᓂᒃ, ᐱᖑᕐᖕᓂᒃ ᐳᖅᑐᔪᓂᒡᓗ; 
15ᐊᑭᕋᖅᑐᖅᓗᓂᓗ ᓄᕗᒐᓴᒡᔪᐊᓕᐊᕆᓯᒪᔪᓂᒃ ᑕᒤᓐᓂᒃ, ᐃᒡᓗᒐᓴᒡᔪᐊᓪᓗ ᐊᕙᓗᖅᔪᐊᖏᓐᓂᒃ ᐅᓇᑕᕐᖕᓂᕐᖕᒧᑦ ᓵᓚᐅᔪᓐᓇᖏᑦᑐᓂᒃ; 
16ᐊᑭᕋᖅᑐᖅᓗᓂᓗ ᑖᕐᓯᓯᐅᑉ ᐅᒥᐊᖅᔪᐊᖁᑎᖏᓐᓂᒃ ᑕᒤᓐᓂᒃ, ᐅᒥᐊᓂᒡᓗ ᑕᑯᒥᓇᖅᑐᓂᒃ ᑕᒤᓐᓂᒃ. 
17ᐃᓅᓪᓗ ᐱᐅᔪᕆᓂᖓ ᒥᑭᒡᓕᑎᑦᓱᒫᖅᐹ, ᐃᓄᐃᓪᓗ ᐱᐅᔪᕆᓂᖏᑦ ᒥᑭᔪᕈᖅᑎᓪᓗᒋᑦ; ᐊᑕᓂᖅ ᑖᓐᓇᑐᐊᖅ ᐊᖏᔪᕈᖅᑎᑕᐅᔪᒫᖅᐳᖅ ᐅᓪᓗᒥ ᑖᑦᓱᒪᓂ. 
18ᒎᑎᓐᖑᐊᓪᓗ ᐊᑕᖏᑦᓯᐊᖅᓗᑎᒃ ᐱᑕᖃᕈᓐᓃᕈᒫᖅᐳᑦ.
19ᐃᓄᐃᓪᓗ ᕾᖅᑑᑉ ᕾᕈᓱᖏᓐᓄᑦ ᐳᓚᔪᒫᖅᐳᑦ ᓄᓇᐅᓪᓗ ᐃᑎᖅᓴᖏᓐᓄᐊᖅᓗᑎᒃ, ᐊᑕᓂᐅᑉ ᓯᕘᕋᓇᖅᑐᖅᔪᐊᖑᓂᖓ ᐱᓪᓗᒍ, ᑖᑦᓱᒪᓗ ᐊᖓᔪᖅᑳᖅᔪᐊᖑᓂᖓᑕ ᓂᖅᑐᕐᖕᓇᖅᑐᖅᔪᐊᖑᓂᖓᓂᑦ, ᒪᑭᓕᖅᐸᑦ ᓄᓇᖅᔪᐊᖅ ᓴᔪᒍᒫᖅᐳᖅ ᐊᖏᔪᖅᔪᐊᒥᒃ. 
20ᐅᓪᓗᒥ ᑖᑦᓱᒪᓂ ᐃᓄᐃᑦ ᐃᒋᐅᖅᑬᓕᕈᒫᖅᐳᑦ ᒎᑎᓐᖑᐊᒥᖕᓂᒃ ᓯᐅᓪᕕᕆᓂᒃ ᒎᑎᓐᖑᐊᒥᖕᓂᒡᓗ ᒎᓗᓂᒃ, ᓇᖕᒥᓂᖅ ᓴᓇᓚᐅᖅᑕᒥᖕᓄᑦ ᑐᒃᓯᐊᖅᕕᒋᖃᑦᑕᕈᒪᓪᓗᒋᑦ, ᐃᒋᑦᓯᔪᒫᖅᐳᑦ ᓄᓇᐅᑉ ᐃᓗᐊᓂᒥᐅᑕᕐᖕᓄᑦ ᐊᕕᓐᖓᐅᔮᖅᑐᓄᑦ ᐊᕕᓐᖓᐅᔮᖅᑐᓄᓪᓗ ᐃᓴᕈᓕᖕᓄᑦ. 
21ᐳᓚᔪᒫᖅᐳᓪᓗ ᕾᖅᑑᑉ ᖁᖕᓈᖏᓐᓄᑦ ᐃᓐᓈᕈᐃᓪᓗ ᕾᕈᓱᖏᓐᓄᑦ, ᐊᑕᓂᐅᑉ ᓯᕘᕋᓇᖅᑐᖅᔪᐊᖑᓂᖓᓂᒃ ᕿᒫᓗᑎᒃ, ᐊᖓᔪᖅᑳᖅᔪᐊᖑᓂᖓᑕᓗ ᓂᖅᑐᕐᖕᓇᕐᖕᓂᖅᔪᐊᖓᓂᑦ, ᒪᑭᓕᖅᐸᑦ ᓄᓇᖅᔪᐊᖅ ᓴᔪᒃᑎᓪᓗᒍ ᐊᖏᔪᖅᔪᐊᒥᒃ.
22ᐃᓄᒃ ᐊᓚᖅᓯᐅᒃ ᓱᖅᓗᖕᒥᒍᑦ ᐊᓂᖅᓵᖅᑐᖅᐸᒃᑐᖅ, ᓱᓇᒦᒃ ᐊᑑᑎᒃᓴᖃᕐᖕᒪᑦ?
