1ᐊᑕᓂᐅᑉ ᔮᓱᐊ ᐅᖃᐅᑎᕚ ᐅᖃᖅᓗᓂ, 
2“ᐅᖃᐅᑦᔨᒋᑦ ᐄᓴᕅᓕᒥᐅᑦ ᐃᓄᖏᓐᓂᒃ, ‘ᐃᒡᓗᒐᓴᖕᓂᒃ ᓂᕈᐊᓕᕆᑦᓯ ᕿᒫᕕᒃᓴᓂᒃ, ᑕᒪᓐᓇ ᐅᖃᐅᓯᕆᓚᐅᕋᒃᑯ ᐃᓕᑦᓯᓐᓄᑦ ᒨᓯᓯᑯᑦ. 
3ᓇᓪᓕᐊᑦ ᐃᓅᖃᑎᒥᓂᒃ ᑐᖁᑦᓯᒍᓂ ᐱᔮᕆᖏᓪᓗᓂ ᑐᖁᑦᓯᒐᓱᐊᖏᓪᓗᓂᓘᓐᓃᑦ ᕿᒫᕕᒃᓴᖃᖁᓪᓗᒍ ᐃᒡᓗᒐᓴᖕᓄᑦ; ᑖᒃᑯᐊ ᐃᒡᓗᒐᓮᑦ ᕿᒫᕕᒃᓴᐅᖁᓪᓗᒋᑦ ᐊᑭᓂᐊᕋᓱᐊᖅᑐᓂᑦ. 
4ᐃᓄᒃ ᕿᒫᔪᓐᓇᖁᓪᓗᒍ ᑖᒃᑯᓄᖓ ᐃᒡᓗᒐᓴᖕᓄᑦ ᓇᓪᓕᐊᓐᓄᑐᐃᓐᓇᖅ, ᐃᒡᓗᒐᓮᑦ ᐃᑎᖅᑕᖅᕕᖓᓃᑦᑐᓄᑦ ᐊᖓᔪᖅᑳᓄᑦ ᐅᓂᒃᑳᕈᓐᓇᖁᓪᓗᒍ ᐱᐅᓯᕆᓚᐅᖅᑕᒥᓂᒃ; ᑕᕝᕙ ᑖᒃᑯᐊ ᐃᑎᖅᑎᑕᒃᓴᕆᕚᑦ ᐃᒡᓗᒐᓴᖕᓄᑦ, ᐃᓚᑖᕆᓗᒍ ᐊᖏᕐᕋᒃᓴᖓᓂᒡᓗ ᑐᓂᓯᕕᒋᓗᒍ, ᑕᕝᕙᓂ ᐃᓂᖃᑦᓯᐊᖁᓪᓗᒍ. 
5ᐊᑭᓇᓱᐊᖅᑐᒧᓪᓕ ᕿᓂᕆᐊᖅᑕᐅᒃᐸᑦ ᒪᓕᒃᑕᐅᓗᓂ, ᐃᒡᓗᒐᓴᖕᓃᑦᑐᑦ ᐃᓄᖏᓐᓂᑦ ᕿᓂᕆᐊᖅᑐᒧᑦ ᑐᓂᔭᐅᔪᒃᓴᐅᓐᖏᓚᖅ; ᓴᐳᑎᔭᒃᓴᕆᕚᑦ ᐱᔮᕆᓇᓂ ᑐᖁᑦᓯᓚᐅᕐᖕᓂᖓ ᐱᑦᔪᑎᒋᓗᒍ, ᑭᓯᐊᓂᓕ ᑖᑦᓱᒥᖓ ᐃᓅᖃᑎᒥᓂᒃ ᓯᕗᓂᖓᒍᑦ ᓂᓐᖓᐅᒪᕕᖃᓚᐅᖅᑐᕕᓂᐅᔪᒃᓴᐅᓐᖏᓚᖅ. 
6ᑕᕝᕙᓂ ᐃᒡᓗᒐᓴᖕᓃᑦᑐᒃᓴᐅᕗᖅ ᐃᓄᐃᑦ ᓵᖓᓂ ᐃᖅᑲᖅᑐᖅᑕᐅᓚᐅᖏᓐᓂᕐᖕᒥᓂ, ᐅᕝᕙᓗ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖓ ᑕᕝᕙᓃᑦᑐᖅ ᑐᖁᓚᐅᖏᓐᓂᖓᓂ: ᑭᖑᕐᖓᒍᑦ ᑖᓐᓇ ᐊᖑᑦ ᑐᖁᑦᓯᓯᒪᔪᖅ ᐅᑎᖅᑐᒃᓴᐅᕗᖅ ᐃᒡᓗᒐᓴᖕᓄᑦ ᓄᓇᒥᓄᑦ ᐃᒡᓗᒥᓄᓪᓗ ᐊᖏᕐᕋᖅᓗᓂ, ᓄᓇᒧᑦ ᕿᒪᓚᐅᖅᑕᒥᓄᑦ.’”
7ᑍᒤᒻᒪᑦ ᑭᑎᔅ ᒐᓕᓕᐊᒦᑦᑐᖅ ᓴᓂᖅᕙᒃᑕᐅᕗᖅ ᖃᖅᑲᓃᑦᑐᖅ ᓇᐸᑕᓕᒥ, ᓯᑭᒻᓗ ᐃᕗᕅᑎᐅᑉ ᖃᖅᑲᖏᓐᓃᑦᑐᖅ; ᑭᕆᐊᑦ-ᐊᕋᐸᓗ ᑖᓐᓇ ᕼᐃᐸᕋᓐ, ᔫᑕᐅᑉ ᖃᖅᑲᖏᓐᓃᑦᑐᖅ. 
8ᔪᐊᕐᑕᓂᐅᑉ ᑰᖓᑕ ᐊᑭᐊᓃᑦᑐᖅ ᔨᕆᑰᑉ ᓯᕿᓂᖓᑕ ᓄᐃᕕᐊᓃᑦᑐᖅ, ᑎᒃᑯᐊᖅᓯᕗᑦ ᐱᔮᕐᒥᒃ ᐃᓄᖃᖏᑦᑐᒥ ᒪᓂᕅᓐᓇᕐᖕᒦᑦᑐᒥᒃ, ᕉᐱᓂᐅᑉ ᓄᓇᖓᓃᑦᑐᒥᒃ, ᕌᒪᑦᓗ ᒋᓕᐊᑎᒦᑦᑐᖅ, ᒑᑦ ᑭᖑᕚᖏᑕ ᓄᓇᖓᓃᑦᑐᖅ, ᒎᓚᓐᓗ ᐹᓴᓂᒦᑦᑐᖅ, ᒫᓇᓯᐅᑉ ᑭᖑᕚᖏᑕ ᓄᓇᖓᓃᑦᑐᖅ. 
9ᐃᒡᓗᒐᓮᑦ ᑖᒃᑯᐊ ᓂᕈᐊᖅᑕᐅᕗᑦ ᕿᒫᕕᒃᓴᐅᓪᓗᑎᒃ ᐃᓄᓕᒫᓄᑦ ᐄᓴᕅᓕᑎᓄᑦ, ᐃᓅᖃᑎᒃᓴᔭᕆᓐᖏᑕᖏᓐᓄᓪᓗ ᓄᓇᖃᖅᑐᓄᑦ ᐄᓴᕅᓕᒥ, ᓇᓪᓕᐊᑦ ᑐᖁᑦᓯᔪᖅ ᐱᔮᕆᖏᓪᓗᓂ ᕿᒫᕕᒃᓴᖃᖁᓪᓗᒍ ᐃᒡᓗᒐᓴᖕᓄᑦ ᑖᒃᑯᓄᖓ, ᐊᑭᓂᐊᕋᓱᐊᖅᑐᓄᑦ ᑐᖁᑕᐅᖁᓇᒍ, ᐃᓄᐃᑦ ᓵᖓᓂ ᐃᖅᑲᖅᑐᖅᑕᐅᓚᐅᖅᑳᖏᓪᓗᓂ.
