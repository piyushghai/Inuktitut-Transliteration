1ᑕᑯᒋᓪᓗ, ᒎᑎᐅᑉ ᐃᓄᖁᑎᖓ ᑎᑭᓚᐅᖅᐳᖅ ᐱᑎᓕᒧᑦ ᔫᑕᒥᑦ ᐊᑕᓂᐅᑉ ᐅᖃᐅᓯᖓᓂᒃ ᐅᖃᕆᐊᖅᑐᖅᓗᓂ. ᔨᕈᐳᐊᒻ ᓇᖏᓕᖅᑎᓪᓗᒍ ᑐᓂᕐᕈᓯᖅᕕᐅᑉ ᓵᖓᓂ ᐃᑯᐊᓚᑎᑦᓯᓗᓂ ᐃᓯᖅᓗᐊᕐᖕᓂᑎᑦᓯᓂᐊᓕᖅᑎᓪᓗᒍ. 
2ᐊᖑᑦ ᑖᓐᓇ ᐅᖃᐅᑦᔨᕗᖅ ᑐᓂᕐᕈᓯᖅᕕᖕᒥᒃ ᐊᑕᓂᐅᑉ ᐅᖃᐅᓯᐅᖁᔭᖓᓂᒃ ᐅᖃᖅᓗᓂ, “ᐆ ᑐᓂᕐᕈᓯᖅᕕᒃ, ᑐᓂᕐᕈᓯᖅᕕᒃ, ᐊᑕᓂᖅ ᐃᒫᒃ ᐅᖃᖅᐳᖅ: ᑕᑯᒋᑦ, ᐃᕐᖕᓂᖅ ᐃᕐᖕᓂᐊᖑᔪᒫᖅᐳᖅ ᑍᕕᑎᐅᑉ ᑭᖑᕚᖓ, ᔫᓮᐊᒥᒃ ᐊᑎᖃᕈᒫᖅᐳᖅ; ᑖᓐᓇ ᑐᓂᕐᕈᓯᕈᒫᖅᐳᖅ ᑕᕝᕙᓂ ᑐᓂᕐᕈᓯᖅᕕᖕᒥ ᑐᓂᕐᕈᓯᖅᑎᐅᔪᓂᒃ ᑕᕝᕙᓂ ᐃᓯᖅᓗᐊᕐᖕᓂᑎᑦᓯᖃᑦᑕᖅᑐᓂᒃ, ᐃᓄᐃᓪᓗ ᓴᐅᓂᖏᓐᓂᒃ ᐃᑯᐊᓚᑦᓯᔪᒫᖅᐳᖅ ᑕᕝᕙᓂ.” 
3ᓇᓗᓁᒃᑯᑕᕐᖕᒥᒃ ᐊᑐᓛᖅᑐᒥᒃ ᐅᓪᓗᖅ ᓇᓪᓕᐊᑎᒃᐸᑦ ᐅᖃᖅᓗᓂ, “ᐅᓇ ᑕᕝᕙ ᓇᓗᓁᒃᑯᑕᐅᓛᖅᑐᖅ ᐊᑕᓂᐅᑉ ᐅᖃᕐᖕᓂᖓᓄᑦ: ‘ᑕᑯᒋᑦ, ᑐᓂᕐᕈᓯᖅᕕᒃ ᓯᖁᒥᑕᐅᔪᒫᖅᐳᖅ, ᐊᖅᔭᓕᓃᓪᓗ ᐃᓗᐊᓃᑦᑐᑦ ᓈᕕᓪᓗᑎᒃ ᒪᓂᖅᑲᒧᑦ.’”
4ᐊᖓᔪᖅᑳᖅᔪᐊᑉ ᔨᕈᐳᐊᒻ ᑕᒪᓐᓇ ᑐᓴᕋᒥᐅᒃ ᒎᑎᐅᑉ ᐃᓄᖁᑎᖓᓂᑦ, ᑐᓂᕐᕈᓯᖅᕕᖕᒥᒃ ᐱᑎᓕᒥᒃ ᐊᑭᕋᖅᑐᖅᑎᓪᓗᒍ, ᑎᒃᑯᐊᖅᓗᓂᐅᒃ ᐅᖃᖅᐳᖅ, “ᐊᖑᑦ ᑖᓐᓇ ᑎᒍᔭᐅᓕ.” ᑕᕝᕔᓐᓇᖅ ᔨᕈᐳᐊᒻ ᑕᓕᖓ ᑎᒃᑯᐊᖅᑐᖅᓗᓂ ᓱᓕ ᐊᔪᓕᖅᐳᖅ, ᐅᑎᖅᑎᑦᑐᓐᓁᓪᓕᓪᓗᓂᐅᒃ. 
5ᑐᓂᕐᕈᓯᖅᕕᒃᑕᐅᖅ ᓯᖁᒥᑉᐳᖅ, ᐊᖅᔭᓕᓂᖏᓪᓗ ᑲᑕᒃᐳᖅ ᓄᓇᒧᑦ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᓇᓗᓁᒃᑯᑕᐅᓂᐊᕐᖕᓂᕋᖅᓯᒪᔭᖓ ᒪᓕᒡᓗᒍ ᐊᑕᓂᐅᑉ ᐅᖃᐅᓯᖓᓂᑦ. 
6ᐊᖓᔪᖅᑳᖅᔪᐊᖅ ᔨᕈᐳᐊᒻ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓄᑦ ᐅᖃᖅᐳᖅ, “ᑐᒃᓯᐊᓚᐅᕆᑦ ᐊᑕᓂᕐᖕᒧᑦ ᒎᑎᖕᓄᑦ ᑕᓕᕋ ᐅᑎᖅᑎᑕᐅᖁᓗᒍ!”
7ᑕᕝᕙ ᐊᖓᔪᖅᑳᖅᔪᐊᖅ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓄᑦ ᐅᖃᖅᐳᖅ, “ᐊᖏᕐᕋᖃᑎᒋᓕᓐᖓ ᓂᕆᔭᖅᑐᖅᓗᑎᓪᓗ, ᑕᕝᕙ ᐊᑭᓕᕐᖕᓂᐊᖅᐸᒋᑦ.”
8ᒎᑎᐅᓪᓗ ᐅᖃᖅᑎᖓ ᐊᖓᔪᖅᑳᖅᔪᐊᕐᖕᒧᑦ ᐅᖃᖅᐳᖅ, “ᐊᖓᔪᖅᑳᖅᔪᐊᖃᖅᕕᒃᐱᑦ ᓇᑉᐸᖓᓂᒃ ᑐᓂᓂᐊᕋᓗᐊᕈᕕᖓ, ᐱᖃᑎᒋᓂᐊᓐᖏᓚᒋᑦ, ᑕᕝᕙᓂᓗ ᓂᕆᓂᐊᓐᖏᓚᖓ ᐃᒥᕐᖕᓂᐊᕐᖕᓇᖓᓘᓐᓃᑦ. 
9ᐱᖁᔭᐅᓯᒪᒐᒪ ᐊᑕᓂᐅᑉ ᐅᖃᐅᓯᖓᒍᑦ, ᐅᖃᓚᐅᕐᖕᒪᑦ, ‘ᓂᕆᓂᐊᓐᖏᓚᑎᑦ ᐃᒥᕐᖕᓂᐊᕐᖕᓇᒡᓘᓐᓃᑦ, ᑎᑭᕝᕕᒋᓚᐅᖅᑕᒃᑯᑦ ᐅᑎᕐᖕᓂᐊᕐᖕᓇᒡᓘᓐᓃᑦ.’” 
10ᑍᒤᒻᒪᑦ ᐊᖅᑯᑎᒋᖅᑲᐅᔭᒥ ᐊᓯᐊᒎᓕᓚᐅᖅᐳᖅ, ᐅᑎᕋᓂᓗ ᑎᑭᕝᕕᒋᖅᑲᐅᔭᒥᒍᑦ ᐱᑎᓕᒧᑦ.
11ᑍᑦᓱᒪᓂᐅᑎᓪᓗᒍ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᑐᖃᖓᓂᒃ ᑕᕝᕙᓃᑦᑐᖃᓚᐅᖅᐳᖅ ᐱᑎᓕᒥ, ᐃᕐᖕᓂᖏᑦ ᑖᑦᓱᒧᓐᖓᖅᐳᑦ ᐅᓂᒃᑳᖅᓗᑎᒃ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐱᐅᓯᕆᔭᖓᓂᒃ ᔫᑎᐊᒥᑦ ᐱᓯᒪᔫᑉ, ᐅᓪᓗᒥ ᑕᕝᕙᓂ ᐱᐅᓯᕆᔭᖓᓂᒃ ᐱᑎᓕᒥ ᐅᖃᕐᖕᓂᖓᓂᒡᓗ ᐊᖓᔪᖅᑳᖅᔪᐊᕐᖕᒧᑦ ᔨᕈᐳᐊᒻᒧᑦ. 
12ᑖᓐᓇ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᑐᖃᖓ ᐊᐱᕆᕗᖅ, “ᓇᐅᒃᑰᖅᓗᓂ ᐊᐅᓪᓚᕐᖕᒪᑦ?” ᐃᕐᖕᓂᖏᒃᑕ ᑎᒃᑯᐊᖅᑑᑎᕚᑦ ᓇᐅᒃᑯᑦ ᐊᐅᓪᓚᕐᖕᓂᕐᖕᒪᖔᑦ ᐊᖅᑯᑎᒋᔭᖓᓂᒃ ᖃᐅᔨᑎᓪᓗᒍ. 
13ᑎᓕᓯᕗᖅᓗ ᓯᐅᑎᖅᑯᖅᑐᔪᖁᑎᖓᑕ ᐃᑭᒪᕕᖓ ᐃᓕᔭᐅᖁᓪᓗᓂᐅᒃ, ᐱᔭᕇᕐᖕᒪᑕ ᐃᑭᒐᒥ ᐊᐅᓪᓚᖅᐳᖅ. 
14ᒪᓕᓕᖅᓗᓂ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓂᒃ ᔫᑕᒥᑦ ᐱᓯᒪᔪᒥᒃ, ᐊᖑᒐᒥᐅᒡᓗ ᓇᐹᖅᑑᑉ ᐆᒃ ᐊᑖᓃᑦᑐᖅ ᐊᐱᕆᕚ, “ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᒋᕚᑏᑦ ᔫᑕᒥᐅᑕᖅ?”
15ᑕᕝᕙ ᐅᖃᐅᑎᕚ, “ᐊᖏᕐᕋᐅᖃᑎᒋᓚᐅᓐᖓ ᓂᕆᖃᑎᒋᓂᐊᕋᒃᑭᑦ.”
16ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᔫᑕᒥᐅᑕᐅᑦ ᑭᐅᕚ, “ᐊᖏᕐᕋᐅᖃᑎᒋᔪᓐᓇᓐᖏᓚᒋᑦ, ᐊᒡᓛᑦ ᐱᖃᑎᒋᔪᓐᓇᕐᖕᓇᒡᓘᓐᓃᑦ ᓂᕆᖁᔭᐅᖏᓐᓇᒪ ᐃᒥᖁᔭᐅᓇᖓᓘᓐᓃᑦ ᑕᒫᓂ. 
17ᐊᑕᓂᐅᑉ ᐅᖃᐅᑎᓯᒪᖕᒪᖓ, ‘ᓂᕆᓂᐊᓐᖏᓚᑎᑦ ᐃᒥᕐᖕᒥᒡᓘᓐᓃᑦ ᐃᒥᕐᖕᓂᐊᕐᖕᓇᒃ ᑕᒫᓂ, ᑎᑭᕝᕕᒋᔭᒃᑯᓪᓗ ᐅᑎᕐᖕᓂᐊᕐᖕᓇᒃ.’”
18ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᑐᖃᖓ ᐱᑦᑎᓕᒥᐅᑕᖅ ᐅᖃᓕᖅᐳᖅ ᑖᑦᓱᒧᖓ, “ᐅᕙᖓᑦᑕᐅᖅ ᒎᑎᒧᑦ ᐅᖃᖅᑎᒋᔭᐅᕗᖓ ᐃᕝᕕᑎᑐᑦ, ᐊᑕᓂᖅ ᑎᓕᓯᓯᒪᕗᖅ ᐂᖏᓕᒥᒃ ᐅᖃᐅᑎᔭᐅᖁᓪᓗᑎᑦ ᐊᖏᕐᕋᐅᖃᑎᒋᔭᕆᐊᖃᕋᒃᑭᑦ ᓂᕆᓗᑎᑦ ᐃᒥᕈᓐᓇᖁᓪᓗᑎᑦ.” ᑭᓯᐊᓂ ᑖᓐᓇ ᓴᒡᓗᓪᓗᓂ ᑍᒫᒃ ᐅᖃᖅᐳᖅ.
19ᑍᒤᒻᒪᑦ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ ᔫᑕᒥᐅᑕᖅ ᑖᑦᓱᒪ ᐊᖏᕐᕋᖓᓄᑦ ᒪᓕᒃᐳᖅ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᑐᖄᖓᓄᑦ, ᓂᕆᖃᑎᒋᓪᓗᒍᓗ. 
20ᐃᒃᓯᕙᓕᖅᑎᓪᓗᒋᒃ ᓂᕆᕕᖕᒥ, ᐊᑕᓂᐅᑉ ᐅᖃᐅᓯᖓ ᑎᑭᑉᐳᖅ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᑐᖄᖓᓄᑦ ᑕᕝᕗᓐᖓᐅᑦᔨᖅᑲᐅᔪᒧᑦ; 
21ᓂᐱᖅᑯᖅᑐᓪᓗᓂ ᐅᖃᖅᐳᖅ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓄᑦ ᔫᑕᒥᑦ ᐱᓯᒪᔪᒧᑦ, “ᐊᑕᓂᖅ ᐃᒫᒃ ᐅᖃᖅᐳᖅ, ‘ᓈᓚᖏᓐᓇᕕᐅᒃ ᐊᑕᓂᐅᑉ ᐅᖃᐅᓯᖓ, ᐱᖁᓯᒪᔭᖓᓗ ᒪᓕᖕᓇᒍ ᐊᑕᓂᐅᑉ ᒎᑎᕕᑦ ᐱᖁᔨᑦᔪᑎᒋᓚᐅᖅᑕᖓ ᐃᓕᖕᓄᑦ, 
22ᑕᒪᐅᖓ ᐅᑎᖅᓯᒪᒐᕕᑦ, ᓂᕆᓪᓗᑎᓪᓗ ᐃᒥᖅᓯᒪᒐᕕᑦ ᐃᓂᖅᑎᖅᑕᐅᑦᔪᑎᒋᓚᐅᖅᑕᕐᖕᓂᒃ, “ᓂᕆᑦᑍᓕᒋᑦ, ᐃᒥᕐᖕᓂᐊᕐᖕᓇᒡᓗ”; ᑕᒪᓐᓇ ᐱᓪᓗᒍ ᑐᖁᓂᐊᖅᐳᑎᑦ, ᑎᒦᓪᓗ ᐃᓕᔭᐅᓂᐊᓐᖏᓚᖅ ᐃᓚᒋᔭᕕᑦ ᐃᓗᕕᖅᕕᖏᓐᓄᑦ.’” 
23ᓂᕆᔭᕇᕋᒥᒃ, ᑖᑦᓱᒪ ᐃᑑᑉ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᑐᖃᖓᑕ ᓯᐅᑎᖅᑯᖅᑐᔫᑉ ᐃᑭᒪᕕᖓ ᐃᓕᔭᕇᕐᖕᒪᒍ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᔫᑕᒥᐅᑕᐅᑉ ᐃᑭᕕᒋᕚ, 
24ᑖᓐᓇᓗ ᐊᐅᓪᓚᖅᐳᖅ, ᐃᖏᕐᕋᓕᖅᑎᓪᓗᒍ ᐊᖅᑯᒻᒥ ᓛᔭᒧᑦ ᑎᑭᑕᐅᒐᒥ ᑐᖁᑕᐅᕗᖅ. ᑎᒥᖓᓗ ᐊᖅᑯᒻᒧᑦ ᑲᑕᒃᓗᓂ, ᓯᐅᑎᖅᑯᖅᑐᔪᖅ ᓛᔭᓗ ᑖᑦᓱᒪ ᑎᒥᐊᑕ ᓴᓂᐊᓃᑐᐃᓐᓇᓕᖅᐴᒃ. 
25ᑕᑯᒋᓪᓗ, ᐊᖑᑎᓄᑦ ᐊᖅᑯᑎᒃᑰᖅᑐᓄᑦ ᑎᒥᐊ ᑕᑯᔭᐅᕗᖅ ᐊᖅᑯᒻᒦᑦᑐᖅ, ᓛᔭᓗ ᑕᑯᔭᐅᓪᓗᓂ ᑎᒥᖓᑕ ᖃᓂᒋᔮᓃᑦᑐᖅ, ᐱᑦᑎᓕᒧᑦ ᑎᑭᓐᓇᒥᒃ ᑕᒪᓐᓇ ᐅᓂᒃᑲᐅᑎᒋᕚᑦ ᑕᑯᔭᕕᓂᖅᑎᒃ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᑐᖃᖓᑕ ᓇᔪᖅᑕᖓᓄᑦ.
26ᑖᑦᓱᒪ ᐃᑑᑉ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᑐᖃᖓᑕ ᑕᒪᓐᓇ ᑐᓴᕋᒥᐅᒃ, ᐅᖃᖅᐳᖅ, “ᑍᓐᓇᐅᕗᖅ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ ᔫᑕᒥᑦ ᐱᓯᒪᔪᖅ, ᓈᓚᓚᐅᖏᑦᑐᖅ ᐊᑕᓂᐅᑉ ᐅᖃᐅᓯᕆᓚᐅᖅᑕᖓᓂᒃ; ᑍᒤᒻᒪᑦ ᐊᑕᓂᖅ ᑎᓕᓯᓚᐅᖅᐳᖅ ᓛᔭᒥᒃ ᐅᒋᐊᖅᑕᐅᖁᓪᓗᓂᐅᒃ, ᑕᒪᓐᓇ ᐊᑕᓂᐅᑉ ᐅᖃᐅᓯᕆᓚᐅᖅᑕᓂ ᑲᔪᓯᑎᑕᖓ.” 
27ᐃᕐᖕᓂᕐᖕᒥᓄᑦ ᐅᖃᖅᐳᖅ, “ᓯᐅᑎᖅᑯᖅᑐᔪᖁᑎᒪ ᐃᑭᒪᕕᖓ ᐃᓕᓚᐅᖅᓯᐅᒃ.” ᑕᕝᕙ ᐊᑐᐃᓐᓇᕈᖅᐹᑦ, 
28ᐊᐅᓪᓚᕋᒥᓗ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᑎᒥᖓ ᓇᓂᕚ ᐊᖅᑯᒻᒦᑦᑐᖅ, ᓯᐅᑎᖅᑯᖅᑐᔪᖅᓗ ᓛᔭᓗ ᓱᓕ ᑎᒥᖓᑕ ᓴᓂᐊᓃᑦᑑᒃ. ᓛᔭᓕ ᑖᑦᓱᒪ ᑎᒥᖓᓂᒃ ᓂᕆᓚᐅᓐᖏᓚᖅ ᓯᐅᑎᖁᖅᑐᔪᒥᒡᓘᓐᓃᑦ ᐱᒋᐊᓚᐅᕋᓂ. 
29ᑕᕝᕙ ᐃᑦᑑᑉ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᒎᑎᐅᑉ ᐃᓄᖁᑎᖓᑕ ᑎᒥᖓ ᓯᐅᑎᖅᑯᖅᑐᔫᑉ ᖃᖓᓄᐊᕋᒥᐅᒃ, ᐅᑎᐅᑎᕚ ᐱᑦᑎᓕᒧᑦ ᐃᒡᓗᒐᓴᖕᓄᑦ, ᕿᐊᑦᔪᑎᒋᓪᓗᒍᓗ ᐃᓗᕕᕆᐊᖅᑐᖅᐹ. 
30ᐃᓕᕚᓗ ᓇᖕᒥᓂᖅ ᐃᓚᖏᑕ ᐃᓗᕕᖅᕕᖏᓐᓄᑦ; ᐃᕐᖕᓂᖏᑦᑕᐅᖅ ᕿᐊᑦᔪᑎᖃᕆᕗᑦ ᑖᑦᓱᒥᖓ, ᐅᖃᖅᓗᑎᒃ, “ᖃᑕᓐᖑᑏᒃ ᖃᑕᓐᖑᑏᒃ!” 
31ᐃᓗᕕᖅᑕᐅᔭᕇᖅᓯᒪᓕᖅᑎᓪᓗᒍ, ᑖᓐᓇ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ ᐃᕐᖕᓂᕐᖕᒥᓄᑦ ᐅᖃᖅᐳᖅ, “ᑐᖁᒍᒪ ᑕᕝᕗᖓ ᐃᓗᕕᕐᖕᒧᑦ ᐃᓕᔭᐅᓛᖅᐳᖓ ᑎᒥᒐ ᒎᑎᐅᑉ ᐃᓄᖁᑎᖓᑕ ᓴᓂᐊᓄᐊᖅᓗᒍ; ᓴᐅᓂᒃᑲ ᓴᐅᓂᖓᑕ ᓴᓂᐊᓃᖁᓪᓗᒋᑦ. 
32ᑖᑦᓱᒪ ᐅᖃᐅᓰᑦ ᐅᖃᐅᓯᕆᓚᐅᖅᑕᖏᑦ ᐊᑕᓂᐅᑉ ᓈᒻᒪᒃᓴᖏᓐᓂᖏᑦ ᐱᑎᓕᒥ ᑐᓂᕐᕈᓯᖅᕕᖕᒥᒃ, ᐊᓯᓕᒫᖏᓐᓂᒡᓗ ᑐᒃᓯᐊᖅᕕᐅᕙᒃᑐᓂᒃ ᓴᒥᕆᐊᑉ ᐃᒡᓗᒐᓴᖏᓐᓂ, ᑕᒪᒃᑯᐊ ᓱᓕᔪᒥᒃ ᓇᓚᐅᑦᓯᓪᓚᕆᖕᓂᐊᖅᐳᑦ.”
33ᑕᒪᑐᒪ ᑭᖑᕐᖓᒍᑦ ᔨᕈᐳᐊᒻ ᕿᒤᓚᐅᓐᖏᓚᖅ ᐊᔪᖅᑐᓕᓂᕐᖕᒥᓂᒃ, ᓱᓕᓕ ᑐᓂᕐᕈᓯᖅᑎᑦᓯᔨᓐᖑᖅᑎᑦᓯᖃᑦᑕᓚᐅᖅᐳᖅ ᐃᓄᑐᐃᓐᓇᕐᖕᓂᒃ ᑐᓂᕐᕈᓯᖅᕕᓕᐊᕆᓚᐅᖅᑕᒥᓄᑦ, ᐱᔪᒪᔪᑐᐃᓐᓇᒥᒃ ᑐᓂᕐᕈᓯᖅᑎᑦᓯᔨᓐᖑᖅᑎᑦᓯᖃᑦᑕᓚᐅᖅᐳᖅ ᑐᒃᓯᐊᖅᕕᓕᐊᕆᓯᒪᔭᒥᓄᑦ. 
34ᑕᒪᓐᓇᓗ ᔨᕈᐳᐊᒻ ᐃᒡᓗᒥᐅᖃᑎᖏᓐᓄᑦ ᐊᔪᖅᑐᓕᓂᓐᖑᓚᐅᖅᐳᖅ, ᑐᖁᑕᐅᑦᔪᑎᒋᓚᐅᖅᐹᓗ ᐊᓯᕈᖅᑕᐅᑦᔪᑎᒋᓪᓗᒍᓗ ᑕᒫᓂ ᓄᓇᖅᔪᐊᕐᖕᒥ.
