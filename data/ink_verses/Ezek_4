1“ᐃᓅᑉ ᐃᕐᖕᓂᖓ, ᖁᐊᖅᑎᑕᒐᕐᖕᒥᒃ ᐱᓗᑎᑦ, ᓵᖕᓄᐊᖅᓗᒍ ᑎᑎᕋᐅᔭᖅᕕᒋᒍᒃ ᐃᑎᖅᓴᓕᐅᖅᓗᒍ, ᔪᕉᓴᓚᐅᑉ ᐃᒡᓗᒐᓴᒡᔪᐊᓐᖑᐊᖏᓐᓂᒃ. 
2ᐊᑭᕋᖏᓐᓄᑦ ᐊᕙᑕᖏᖅᑕᐅᓯᒪᓂᖓ ᓇᓗᓁᖅᓗᒍ, ᐃᑎᖅᓴᓕᐅᖅᓯᒪᔪᓂᒃ; ᓄᓇᓗ ᖃᓕᕇᒃᓯᓯᒪᓗᒍ; ᐃᑎᖅᑕᖅᕕᖕᓂᒡᓗ ᓯᖁᒥᑦᓯᓇᓲᑎᓂᒃ ᐊᕙᓗᖅᔪᐊᖓᑕ ᓯᓚᑎᓕᒫᖓ ᓈᓗᒍ. 
3ᓵᑦᑑᔭᐅᒻᒥᒃ ᓴᕕᕋᔭᖕᒥᒃ ᐱᓗᑎᑦ ᐃᒡᓗᒐᓴᒡᔪᐊᓕᐊᓐᖑᐊᖅᐱᑦ ᐃᕝᕕᓪᓗ ᐊᑯᓐᓂᑦᓯᓐᓄᐊᖅᓗᒍ ᐊᕙᓗᖅᔪᐊᓐᖑᐊᖑᓂᐊᕐᖕᒪᑦ, ᐃᒡᓗᒐᓴᒡᔪᐊᑦ ᓵᓐᖓᓗᒋᑦ, ᐊᕙᓗᓯᓯᒪᔪᓂᒃ ᐃᕝᕕᑦ ᓵᓐᖓᓯᓐᖑᐊᖅᓗᑎᑦ. ᑕᒪᓐᓇ ᐄᓴᕅᓕᐅᑉ ᑭᖑᕚᖏᓐᓄᑦ ᓇᓗᓁᖁᑕᐅᓂᐊᕐᖕᒪᑦ.
4ᓴᐅᒥᖕᓄᑦ ᐃᓐᓇᖓᓗᑎᑦ, ᐄᓴᕅᓕᐅᑉ ᑭᖑᕚᖏᑕ ᓱᒋᐊᖅᑕᐅᑦᔪᑎᒃᓴᖏᑦ ᐃᓕᖕᓄᑦ ᐃᓕᓂᐊᖅᐸᒃᑲ; ᐅᓪᓗᐃᑦ ᐅᓄᕐᖕᓂᖏᑦ ᓇᓪᓚᖓᓂᕆᔭᑎᑦ, ᑖᒃᑯᐊ ᐄᓴᕅᓕᐅᑉ ᑭᖑᕚᖏᑦ ᓱᒋᐊᖅᑕᐅᓂᖏᑕ ᓯᕕᑐᓂᕆᓂᐊᖅᐰᑦ. 
5ᐊᔪᖅᑐᓕᓂᖏᑕ ᓱᒋᐊᖅᑕᐅᑦᔪᑎᒃᓴᖏᓐᓂᒃ ᐅᓪᓗᓂᒃ 390-ᓂᒃ ᑐᓂᓯᕕᒋᓂᐊᖅᐸᒋᑦ, ᐊᕐᕌᒍᐃᑦ ᓱᒋᐊᖅᑕᐅᓂᒃᓴᖏᑕ ᓯᕕᑐᓂᖏᑦ ᒪᓕᒡᓗᒋᑦ; ᑍᒫᒃ ᓯᕕᑐᑎᒋᔪᒥᒃ ᓱᒋᐊᖅᑕᐅᔪᒫᖅᐳᑎᑦ ᐄᓴᕅᓕᐅᑉ ᑭᖑᕚᖏᑕ ᓱᒋᐊᖅᑕᐅᓂᒃᓴᖏᓐᓄᑦ. 
6ᑍᒤᓕᖓᔭᕆᐊᖃᕐᖕᓃᑦ ᓈᒻᒪᒃᓯᒃᐸᑦ, ᑕᓕᖅᐱᖔᕐᖕᓄᑦ ᓵᓪᓗᑎᑦ ᔫᑕᐅᑉ ᑭᖑᕚᖏᑕ ᐊᔪᖅᑐᓕᓂᖏᑦ ᓱᒋᐊᖅᑕᐅᑦᔪᑎᒃᓴᕆᕙᑎᑦ ᐅᓪᓗᓂᒃ 40-ᓂᒃ, ᐊᔪᖅᑐᓕᓂᖏᑕ ᓱᒋᐊᖅᑕᐅᑦᔪᑎᒃᓴᖏᑦ ᒪᓕᒡᓗᒋᑦ, ᐅᓪᓗᖅ ᐊᑕᐅᓯᖅ ᑐᕌᖓᓗᓂ ᐊᕐᕌᒍᒧᑦ ᐊᑕᐅᓯᕐᖕᒧᑦ.
7ᔪᕉᓴᓚᐅᑉ ᐊᑭᕋᖏᓐᓄᑦ ᐊᕙᓗᔭᐅᓯᒪᓂᖓ ᓵᓐᖓᓗᒍ, ᑕᓖᑦ ᐅᕕᓃᓐᓇᕈᖅᓗᒍ; ᓇᓪᓕᐅᑎᓛᖅᑐᓂᒃ ᐃᒡᓗᒐᓮᑦ ᐅᖃᓪᓚᒡᕕᒋᒃᑭᑦ. 
8ᑕᑯᒋᓪᓗ, ᕿᓚᒃᓱᕐᖕᓂᐊᖅᐸᒋᑦ ᓇᓪᓕᐊᓐᓄᑐᐃᓐᓇᖅ ᓵᖃᑦᑕᖁᓇᒃ, ᐊᕙᓗᔭᐅᓯᒪᓂᖅᐱᑦ ᐅᓪᓗᖏᑦ ᐊᓂᒍᓚᐅᖏᓐᓂᖏᓐᓂ.
9ᓂᐊᖂᔭᒃᓴᒥᒃ ᓯᑎᔪᓂᒡᓗ ᓂᐊᖂᔭᒃᓴᓂᒃ, ᐲᓐᓂᓯᓂᒃ, ᐱᕈᖅᑐᕕᓂᕐᖕᓂᒃ, ᐃᕕᐅᔭᓂᒡᓗ ᓂᐊᖂᔭᒃᓴᓂᒃ, ᐱᕈᖅᓯᐊᒃᓴᓂᒃ, ᑲᑎᓪᓗᒋᑦ ᓂᐊᖂᔭᓕᐊᕆᒃᑭᑦ, ᑍᒤᑦᑐᒥᒃ ᑕᕝᕙ ᓂᕆᖃᑦᑕᕆᐊᖃᕈᒫᖅᐳᑎᑦ ᓴᐅᒥᖔᕐᖕᓄᑦ ᐃᓂᓪᓚᖓᓂᓕᒫᕐᖕᓂ ᐅᓪᓗᓂᒃ 390-ᓂᒃ. 
10ᑏᑑᑎᑎᑐᑦ ᐊᖏᑎᒋᔪᒥᒃ ᖃᐅᑕᒫᑦ ᓂᕆᖃᑦᑕᕆᐊᖃᕈᒫᖅᐳᑎᑦ ᑖᓐᓇᓗ ᓂᕆᔭᑐᐊᕆᕙᒡᓗᒍ ᐅᓪᓗᖅ ᐊᑕᐅᓯᐊᖅᓗᒍ. 
11ᐅᓪᓗᓕᒫᖅ ᐃᒥᖃᑦᑕᕆᐊᖃᕐᖕᓂᐊᖅᐳᑎᑦ ᑏᑑᑏᖕᓂᒃ ᒪᕐᕈᓪᓗᐊᑐᑦ ᐊᖏᑎᒋᔪᒥᒃ. 
12ᓂᐊᖂᔭᓕᐅᓕᕈᕕᑦ ᐃᑯᐊᓚᑦᓯᔪᒃᓴᐅᕗᑎᑦ ᐃᓄᐃᑦ ᐊᓇᖏᓐᓂᒃ ᕿᔪᖃᖅᓗᑎᑦ, ᐆᑦᑎᔭᑎᓪᓗ ᐃᓄᐃᑦ ᑕᑯᓐᓇᖅᑎᓪᓗᒋᑦ ᓂᕆᓗᒋᑦ.”
13ᐊᑕᓂᖅ ᐅᖃᖅᐳᖅ, “ᑍᒫᒃᑕᐅᖅ ᑕᕝᕙ ᐄᓴᕅᓕᒥᐅᑦ ᓂᕆᔭᕆᐊᖃᖃᑦᑕᕈᒫᖅᐳᑦ ᐱᖁᔭᑎᒍᑦ ᓴᓗᒪᖏᑦᑐᒥᒃ ᐃᓅᖃᑎᒌᒡᔪᐊᓄᑦ ᐊᐅᓪᓚᕈᑦᔭᐅᑎᒃᑯᒃᑭᑦ.”
14ᑕᕝᕙ ᑭᐅᕙᕋ, “ᐊᑕᓃᖅ ᒎᑏ! ᑕᑯᒋᑦ, ᓇᖕᒥᓂᖅ ᓇᕐᕈᓇᖅᓯᑎᓚᐅᖅᓯᒪᓐᖏᓚᖓ; ᓄᑕᕋᐅᓂᓐᓂᑦ ᐅᓪᓗᒥᒧᑦ ᑎᑭᓪᓗᒍ ᐆᒪᔪᕕᓂᕐᖕᒥᒃ ᐃᒻᒥᓃᓐᓇᖅ ᑐᖁᔪᕕᓂᕐᖕᒥᒃ ᓂᕆᓚᐅᖅᓯᒪᓐᖏᓚᖓ ᐆᒪᔪᓄᓪᓗ ᑐᖁᑕᕕᓂᕐᖕᒥᒃ, ᓂᕿᒥᒡᓗ ᒪᒪᖏᑦᑐᒥᒃ ᐅᖁᒻᒦᓚᐅᖅᓯᒪᓇᖓ.”
15ᑕᕝᕙ ᐅᖃᐅᑎᕚᖓ, “ᑕᑯᒋᑦ, ᐃᒻᒧᒃᓯᐅᒐᐅᑉ ᐊᓇᖏᓐᓂᒃ ᐃᑯᐊᓪᓚᖅᑯᑎᖃᖃᑦᑕᖁᓕᖅᐸᒋᑦ, ᐃᓅᑉ ᐊᓇᖏᓐᓂᐅᖏᑦᑐᖅ, ᓂᐊᖂᔭᓕᐅᓕᕈᕕᑦ.”
16ᐅᖃᐅᑎᒃᑲᓐᓂᖅᐹᖓᓗ, “ᐃᓅᑉ ᐃᕐᖕᓂᖓ, ᑕᑯᒋᑦ ᔪᕉᓴᓚᒥᐅᑦ ᓂᐊᖂᔭᒃᓴᖅᑖᖅᕕᒋᕙᒃᑕᖏᑦ ᓄᖅᑲᖅᑎᓐᓂᐊᖅᐸᒃᑲ; ᓂᕆᖃᑦᑕᓕᕈᒫᖅᐳᑦ ᐆᒃᑑᑎᒧᑦ ᐆᒃᑐᖅᑕᐅᓯᒪᔪᒥᒃ ᑲᑉᐱᐊᓱᒡᓗᑎᒃ; ᐃᒥᖃᑦᑕᕈᒫᖅᐳᓪᓗ ᐆᒃᑐᕋᐅᑦ ᒪᓕᒡᓗᒍ ᐃᓱᒪᔮᖅᓗᑎᒃ. 
17ᑍᒤᓕᐅᖅᕕᒋᔪᒫᖅᐸᒃᑲ ᓂᕿᒃᓮᕈᑎᓗᑎᒃ ᐃᒥᒃᓮᕈᑎᓗᑎᒡᓗ, ᐃᓱᒪᔮᖅᓗᑎᒃ ᐃᒻᒥᖕᓄᑦ ᑕᑯᓴᖃᑦᑕᐅᑎᔪᒫᖅᐳᑦ, ᐊᔪᖅᓴᕐᖕᓂᕐᖕᒧᑦ ᓄᖑᑉᐸᓪᓕᐊᓕᕈᒫᖅᐳᑦ ᐊᔪᖅᑐᓕᓯᒪᓂᕐᖕᒥᖕᓄᑦ ᓱᒋᐊᖅᑕᐅᓕᕈᑎᒃ.”
