1ᑕᕝᕙ ᔫᓯᐱ ᐰᕈᒧᐊᖅᐳᖅ ᐅᖃᐅᑎᓪᓗᒍᓗ, “ᐊᑖᑕᒐ ᖃᑕᓐᖑᑎᒃᑲᓗ, ᐆᒪᔪᖁᑎᓕᒫᖏᓪᓗ ᑕᒪᕐᖕᒥᒃ ᑲᑎᓐᖓᔪᑦ ᐅᓄᖅᑐᖅᔪᐊᓪᓗ ᐱᖁᑎᓕᒫᖏᓪᓗ ᓄᓇᒥᑦ ᑬᓇᓂᒥᑦ ᑎᑭᑉᐳᑦ; ᓄᓇᒦᓕᖅᐳᓪᓗ ᒎᓯᓂᒥ.” 
2ᐊᖓᔪᒥᓗ ᐃᓚᖏᓐᓂᒃ ᑕᓪᓕᒪᓂᒃ ᐰᕈᒧᐊᖃᑎᖃᓚᐅᖅᐳᖅ. 
3ᐰᕉᓪᓗ ᔫᓯᐱᐅᑉ ᐊᖓᔪᖏᑦ ᐅᖃᐅᑎᕔᑦ, “ᓱᓇᒥᒃ ᐱᓇᓱᐊᒐᖃᖅᐱᓰ?”
4ᐰᕈᒧᓪᓗ ᐅᖃᒃᑲᓐᓂᖅᐳᑦ, “ᑕᒪᐅᓐᖓᖅᐳᒍᑦ ᐊᐅᓪᓛᖅᓗᑕ; ᐱᔨᕕᑦ ᐆᒪᔪᖁᑎᖏᑦ ᓂᕿᒃᓴᖃᕈᓐᓃᕐᖕᒪᑕ, ᑳᖕᓇᖅᑐᖅᔪᐊᒧᑦ ᑎᑭᐅᒪᔭᐅᓗᐊᓕᕐᖕᒪᑦ ᑬᓇᓂᐅᑉ ᓄᓇᖓ; ᒫᓐᓇᓕ ᐃᓕᖕᓄᑦ ᕿᓄᕗᒍᑦ, ᐱᔨᑎᑦ ᓄᓇᖃᕈᓐᓇᖅᑎᓚᐅᒃᑭᑦ ᓄᓇᒥ ᒎᓯᓂᒥ.” 
5ᑕᕝᕙ ᐰᕈ ᔫᓯᐱᒧᑦ ᐅᖃᖅᐳᖅ, “ᐊᑖᑍᑦ ᐊᖓᔪᑎᓪᓗ ᐃᓕᖕᓄᑦ ᑎᑭᒻᒪᑕ. 
6ᑕᕝᕙ ᐃᑦᔨᑉᑎᐅᑉ ᓄᓇᖓ ᐃᓕᖕᓄᑦ ᒪᓂᕗᖅ; ᐊᑖᑍᑦ ᐊᖓᔪᑎᓪᓗ ᓄᓇᑖᖅᑎᓚᐅᒃᑭᑦ ᓄᓇᐅᑉ ᐱᐅᓂᖅᐹᖓᓂ; ᓄᓇᒥ ᒎᓯᓂᒥ ᓄᓇᑖᖅᑎᓚᐅᒃᑭᑦ; ᖃᐅᔨᒪᔭᖃᕈᕕᓪᓗ ᑖᒃᑯᓇᓂ ᐱᔪᓐᓇᑦᓯᐊᖅᑐᓂᒃ, ᐆᒪᔪᖁᑎᓐᓄᑦ ᑲᒪᔨᐅᔪᓄᑦ ᐊᖓᔪᖅᑳᓐᖑᖅᑎᑦᓯᓂᐊᖅᐳᑎᑦ.”
7ᑕᕝᕙ ᔫᓯᐱᐅᑉ ᐊᑖᑕᓂ ᑕᕝᕗᓐᖓᐅᑎᒋᕚ, ᐰᕈᒧᓪᓗ ᑕᓯᐅᖅᓗᒍ, ᔧᑰᓪᓗ ᐰᕈ ᓮᒻᒪᖅᑎᑉᐹ. 
8ᐰᕈᓗ ᔧᑯᒧᑦ ᐅᖃᖅᐳᖅ, “ᖃᑦᓯᓂᒃ ᐊᕐᕌᒍᖃᓕᖅᐲᑦ?”
9ᔧᑯᓗ ᐅᖃᖅᐳᖅ ᐰᕈᒧᑦ, “130-ᓂᒃ ᐊᕐᕌᒍᖃᓕᖅᐳᖓ; ᐃᓅᓯᓐᓂ ᐱᐅᖏᑦᑐᓂᒃ ᐊᑐᖅᓯᒪᕗᖓ, ᓯᕗᓕᕐᖕᒪᓗ ᐃᓅᓯᕆᓚᐅᖅᑕᖏᑕ ᓴᓂᐊᓂ ᐊᕐᕌᒍᒃᑲ ᖃᑦᓰᓐᓇᐅᓂᖅᓴᒻᒪᕆᐅᕗᑦ.” 
10ᔧᑰᓪᓗ ᐰᕈ ᓮᒻᒪᖅᑎᓐᓇᒥᐅᒃ, ᑕᕝᕙᓐᖓᑦ ᐰᕉᑉ ᓇᔪᖅᑕᖓᓂᑦ ᐊᓂᕗᖅ. 
11ᑕᕝᕙ ᔫᓯᐱᐅᑉ ᐊᑖᑕᓂ ᐊᖓᔪᓂᓗ, ᓄᓇᑖᕈᓐᓇᖅᑎᑉᐰᑦ ᐃᑦᔨᑉᑎᐅᑉ ᓄᓇᖓᓂ; ᓄᓇᐅᑉ ᐱᐅᓂᖅᐹᖓᓂ, ᓄᓇᒥ ᕌᒥᓯᓯᒥ, ᑍᒫᒃ ᐰᕉᑉ ᐱᖁᓚᐅᕐᖕᒪᒍ. 
12ᔫᓯᐱᐅᓪᓗ ᐊᑖᑕᓂ ᑲᒪᒋᓚᐅᖅᐹ, ᖃᑕᓐᖑᑎᓂᓗ ᐊᑖᑕᖓᑕᓗ ᐃᒡᓗᒥᐅᖃᑎᖏᑦ ᑕᒪᕐᖕᒥᒃ ᓂᕿᒃᓴᖃᖅᑎᓪᓗᒋᑦ, ᑭᖑᕚᖏᑕ ᐅᓄᕐᖕᓂᖏᑦ ᒪᓕᒡᓗᒋᑦ.
13ᓄᓇᓕᒫᒥᓕ ᓇᓂᑐᐃᓐᓇᖅ ᓂᕿᒃᓴᖃᕈᓐᓃᖅᐳᖅ; ᑳᖕᓇᖅᑐᖅᔪᐊᖅ ᐊᖏᔪᒥᒃ ᐱᕙᓪᓕᐊᖕᒪᑦ, ᐃᑦᔨᑉᑎᐅᑉ ᓄᓇᖓ ᑬᓇᓂᐅᓪᓗ ᓄᓇᖓ ᑕᒪᖏᒃ ᓴᓐᖐᓕᕙᓪᓕᐊᓕᖅᐴᒃ ᑳᖕᓇᖅᑐᖅᔪᐊᖅ ᐱᑦᔪᑎᒋᓪᓗᒍ. 
14ᔫᓯᐱᓗ ᑕᒤᓐᓂᒃ ᑮᓇᐅᔭᓂᒃ ᐃᑦᔨᑉᑎᒥᑦ ᑬᓇᓂᒥᓪᓗ ᓂᐅᕕᕈᑕᐅᔪᓕᒫᓂᒃ ᑕᒤᓐᓂᒃ ᑲᑎᖅᓱᐃᓚᐅᖅᐳᖅ, ᓂᐊᖂᔭᒃᓴᓄᑦ ᓂᐅᕕᐅᑕᐅᓯᒪᔪᓂᒃ; ᑖᒃᑯᐊᓗ ᔫᓯᐱᐅᑉ ᑮᓇᐅᔧᑦ ᐰᕉᑉ ᐃᒡᓗᖓᓄᐊᕈᑎᕔᑦ. 
15ᐃᑦᔨᑉᑎᐅᓪᓕ ᓄᓇᖓᓂ ᑬᓇᓂᐅᓪᓗ ᓄᓇᖓᓂ ᑮᓇᐅᔧᕈᑎᓕᕋᒥᒃ, ᐃᑦᔨᑉᑎᒥᐅᑦ ᑕᒪᕐᖕᒥᒃ ᔫᓯᐱᒧᐊᖅᐳᑦ ᐅᖃᖅᓗᑎᒡᓗ, “ᓂᕿᒃᓴᑦᑎᓐᓂᒃ ᑐᓂᓯᕕᒋᓚᐅᖅᑎᒍᑦ; ᓱᖕᒪᑦ ᓵᖕᓂ ᐱᖅᓕᖅᑐᒃᓴᐅᕕᑖ? ᑮᓇᐅᔧᕈᑎᒐᑦᑕ.”
16ᔫᓯᐱᐅᑉ ᑭᐅᕔᑦ, “ᐆᒪᔪᖁᑎᓯ ᑐᓂᕐᕈᑎᒋᓚᐅᖅᓯᒋᒃ, ᑕᕝᕙ ᓂᕿᒃᓴᑦᓯᓐᓂᒃ ᑐᓂᓂᐊᖅᐸᑦᓯ ᑕᐅᖅᓯᐅᑎᓗᒋᑦ ᐆᒪᔪᖁᑎᑦᓯᓐᓄᑦ, ᑮᓇᐅᔧᕈᑎᑐᐊᕈᑦᓯ.” 
17ᑕᕝᕙ ᐃᒻᒧᒃᓯᐅᒐᖁᑎᒥᖕᓂᒃ ᔫᓯᐱᒧᐊᕈᑦᔨᕗᑦ; ᔫᓯᐱᐅᓪᓗ ᓂᕿᒃᓴᓂᒃ ᑐᓂᓯᕕᒋᕔᑦ ᑕᐅᖅᓯᐅᑎᓪᓗᒋᑦ ᕿᒻᒥᖅᔪᐊᓄᑦ, ᐆᒪᔪᖁᑎᓄᓪᓗ ᑲᑎᓐᖓᔪᓄᑦ, ᐅᓄᖅᑐᖅᔪᐊᖑᔪᓄᑦ, ᓯᐅᑎᖅᑯᖅᑐᔪᓄᓪᓗ. ᓂᕿᒃᓴᓄᓪᓗ ᑕᒪᒃᑯᐊ ᐆᒪᔪᖁᑎᖏᑦ ᑕᐅᖅᓯᐅᑎᓚᐅᖅᐰᑦ ᑕᒫᓂ ᐊᕐᕌᒍᒥ.
18ᑕᒪᓐᓇ ᐊᕐᕌᒍᖅ ᓈᖕᒪᑦ, ᐊᕐᕌᒍᑉ ᐂᑉᐸᖓᓂ ᐅᐸᓚᐅᕆᕚᑦ ᐅᖃᐅᑎᓪᓗᒍᓗ, “ᐊᖓᔪᖅᑳᑦᑎᓐᓄᑦ ᐃᔨᕋᖅᑐᕈᒪᖏᓐᓇᑦᑕ ᑮᓇᐅᔭᓕᒫᕗᑦ ᓄᖑᒻᒪᑕ; ᐆᒪᔪᖁᑎᓕᒫᕗᓪᓗ ᑐᓂᓯᒪᓕᕋᑦᑎᒍ ᐊᖓᔪᖅᑳᑦᑎᓐᓄᑦ; ᐊᑭᓕᐅᑎᒃᓴᖃᕈᓐᓃᖅᐳᒍᑦ ᐊᖓᔪᖅᑳᑦᑎᓐᓄᑦ ᑎᒥᑦᑎᓐᓂᒃ ᐱᕈᖅᓰᕕᖁᑎᑦᑎᓐᓂᒡᓗ ᑭᓯᐊᓂ. 
19ᖃᓄᐃᒻᒪᑦ ᑕᑯᓐᓇᖅᑎᓪᓗᑎᑦ ᓵᖕᓂ ᐱᖅᓕᖅᑐᒃᓴᐅᕕᑖ, ᑕᒪᑦᑕ ᐅᕙᒍᑦ ᓄᓇᕗᓪᓗ? ᓂᐅᕕᐊᕆᓚᐅᖅᑎᒍᑦ ᓄᓇᕗᓪᓗ ᓂᕿᒃᓴᖃᖁᓪᓗᑕ, ᑕᒪᑦᑕ ᐅᕙᒍᑦ ᓄᓇᕗᓪᓗ ᓯᐊᓛᖑᓗᑕ ᐱᔨᑖᕆᔭᐅᓂᐊᕋᑦᑕ ᐰᕈᒧᑦ; ᑲᓐᖓᖅᓲᑎᒃᓴᓂᒃ ᑐᓂᓯᕕᒋᓚᐅᖅᑎᒍᑦ ᐃᓅᖁᓪᓗᑕ ᐱᖅᓕᖁᓇᑕᓗ, ᐱᕈᖅᓰᕕᖁᑎᕗᓪᓗ ᐱᕈᖅᕕᐅᔪᓐᓁᓪᓕᖁᓇᒋᑦ.”
20ᑕᕝᕙ ᔫᓯᐱᐅᑉ ᐃᑦᔨᑉᑎᐅᑉ ᓄᓇᖓ ᑕᒪᕐᖕᒥᒃ ᓂᐅᕕᐊᕆᓚᐅᖅᐹ ᐰᕈᒧᑦ; ᐃᑦᔨᑉᑎᒥᐅᑦ ᑕᒪᕐᖕᒥᒃ ᐱᕈᖅᓰᕕᖁᑎᑎᒃ ᓂᐅᕐᕈᑎᒋᓚᖅᐰᑦ, ᑳᖕᓇᖅᑐᖅᔪᐊᒧᑦ ᑎᑭᐅᒪᔭᐅᒻᒪᕆᓕᕋᒥᒃ. ᐰᕉᓪᓗ ᓄᓇ ᑕᒪᕐᖕᒥᒃ ᐱᑖᕆᓚᐅᖅᐹ; 
21ᐃᓄᐃᓪᓗ ᔫᓯᐱᐅᑉ ᓯᐊᓛᓐᖑᖅᑎᓚᐅᖅᐰᑦ ᐃᑦᔨᑉᑎᐅᑉ ᓄᓇᖓᑕ ᑭᒡᓕᖓᓂᑦ ᐃᓱᐊᓄᑦ ᑎᑭᓪᓗᒋᑦ. 
22ᑐᓂᕐᕈᓯᖅᑎᑦᓯᔩᑦ ᓄᓇᖁᑎᖏᑦ ᐊᒥᐊᒃᑯᑐᐊᖑᓚᐅᖅᐳᑦ ᓂᐅᕕᐊᕆᓚᐅᖏᒻᒪᒋᑦ; ᑐᓂᕐᕈᓯᖅᑎᑦᓯᔩᑦ ᓂᕿᒃᓴᖃᖅᑎᑕᐅᖁᓪᓗᒋᑦ ᐰᕈᒧᑦ ᐋᖅᑭᒃᑕᐅᓯᒪᓚᐅᕐᖕᒪᑕ, ᐃᓅᑦᔪᑎᒃᓴᖃᕈᓐᓇᓚᐅᖅᐳᑦ ᐰᕉᑉ ᑐᓂᕐᕈᑎᒋᔭᖏᓐᓄᑦ; ᑍᒤᒻᒪᑦ ᓄᓇᖁᑎᒥᖕᓂᒃ ᓂᐅᕕᐅᑎᖃᕆᐊᖃᓚᐅᓐᖏᓚᑦ. 
23ᑕᕝᕙ ᔫᓯᐱ ᐃᓄᖕᓄᑦ ᐅᖃᖅᐳᖅ, “ᑕᑯᒋᑦ ᐅᓪᓗᒥ ᐃᓕᑦᓯᓐᓂᒃ ᓄᓇᖁᑎᑦᓯᓐᓂᒡᓗ ᓂᐅᕕᖅᓯᒪᓕᖅᐳᖓ ᐰᕈᒧᑦ. ᑕᕝᕙ ᑲᓐᖓᖅᓲᑎᒃᓴᓯ ᐃᓕᑦᓯᓐᓄᑦ ᑐᓂᕙᒃᑲ, ᓄᓇᒧᑦ ᑲᓐᖓᖅᓲᑎᒋᓂᐊᕋᑦᓯᐅᒃ. 
24ᑲᑎᖅᓱᐃᕕᒃᓴᖅ ᓇᓪᓕᐅᑎᒃᐸᑦ ᐱᕈᖅᑎᑕᓯ ᐊᕕᒡᓗᒋᑦ ᑕᓪᓕᒪᖏᑦ ᑐᓂᔭᒃᓴᕆᕙᓯ ᐰᕈᒧᑦ, ᐊᕕᒃᑕᑦᓯ ᓯᑕᒪᖏᑦ ᓇᖕᒥᓂᖅᑖᕆᔭᒃᓴᕆᕙᓯ, ᐱᕈᖅᓰᕕᖕᒧᑦ ᑲᓐᖓᖅᓲᑎᐅᖁᓪᓗᒋᑦ ᐃᓕᑦᓯᓐᓄᓪᓗ ᐃᒡᓗᒥᐅᖃᑎᑦᓯᓐᓄᓪᓗ ᓂᕿᒃᓴᐅᖁᓪᓗᒋᑦ, ᕿᑐᕐᖓᑦᓯᓐᓄᓪᓗ ᑕᒤᓐᓄᑦ.”
25ᑖᒃᑯᐊ ᐅᖃᖅᐳᑦ, “ᐃᓅᓯᑦᑎᓐᓂᒃ ᐱᐅᓕᒃᓯᓯᒪᓕᖅᐳᑎᑦ; ᐊᖓᔪᖅᑳᒃ ᐃᓕᖕᓂᒃ ᖁᕕᐊᓱᒃᑎᑦᓯᖁᓪᓗᑕ ᐰᕈᒧᑦ ᓯᐊᓛᕆᔭᐅᓂᐊᓕᖅᐳᒍᑦ ᐱᔨᒋᔭᐅᓗᑕ.” 
26ᑕᕝᕙ ᔫᓯᐱ ᐱᖁᔭᓕᐅᓚᐅᖅᐳᖅ ᐃᑦᔨᑉᑎᒥᐅᑦ ᓄᓇᖁᑎᖏᑦ ᐱᓪᓗᒋᑦ, ᑕᒪᓐᓇᓗ ᓱᓕ ᐅᓪᓗᒥᒧᑦ ᐊᑐᖅᑕᐅᕗᖅ, ᓄᓇᐅᑉ ᐱᕈᖅᑎᑕᖏᑕ ᐊᕕᒡᓗᒋᑦ ᑕᓪᓕᒪᖏᑦ ᐰᕈᒧᑦ ᐱᒋᔭᐅᖁᓪᓗᒋᑦ; ᑭᓯᐊᓂ ᑐᓂᕐᕈᓯᖅᑎᑦᓯᔩᑦ ᓄᓇᖁᑎᖏᑦ ᐰᕈᒧᑦ ᐱᑖᕆᔭᐅᓚᐅᓐᖏᓚᑦ.
27ᑕᕝᕙ ᐄᓴᕅᓕ ᓄᓇᖃᓚᐅᖅᐳᖅ ᐃᑦᔨᑉᑎᐅᑉ ᓄᓇᖓᓂ, ᓄᓇᒥ ᒎᓯᓂᒥ; ᑖᓐᓇᓗ ᓄᓇᒋᔭᖓᑦ ᐊᖏᒡᓕᕙᓪᓕᐊᓚᐅᖅᐳᖅ, ᐊᔪᖅᓴᖏᑦᑐᖅᔪᐊᖑᓕᖅᓗᑎᒃ ᐃᓄᒋᐊᒃᓯᕙᓪᓕᐊᓪᓗᑎᒡᓗ ᓱᒃᑲᔪᒥᒃ. 
28ᔧᑯᓗ ᐃᑦᔨᑉᑎᐅᑉ ᓄᓇᖓᓃᓚᐅᖅᐳᖅ ᐊᕐᕌᒍᓂᒃ 17-ᓂᒃ; ᔧᑰᓪᓗ ᐊᕐᕌᒍᖏᑦ ᑕᒪᕐᖕᒥᒃ 147-ᐅᓕᓚᐅᖅᐳᑦ. 
29ᐄᓴᕅᓕᐅᓪᓕ ᐃᓅᓯᖓᑦ ᐃᓱᓕᓕᕐᖕᒪᑦ, ᐃᕐᖕᓂᓂ ᔫᓯᐱ ᕾᖁᓪᓗᒍ ᐅᖃᐅᑎᕚ, “ᐃᓕᖕᓄᑦ ᖁᕕᐊᒋᔭᐅᒍᒪ, ᐊᒡᒐᑎᑦ ᖁᒃᑐᕋᕐᖕᒪ+ ᐊᑖᓄᐊᓚᐅᒃᑭᑦ, ᐅᖃᕕᒡᓗᑎᓪᓗ ᑲᔪᓯᑦᓯᐊᖅᓗᑎᑦ ᓱᓕᓂᐊᕐᖕᓂᕋᖅᓗᑎᑦ ᐅᕙᓐᓄᑦ. ᐃᑦᔨᑉᑎᒥ ᐃᓗᕕᕐᖕᓂᐊᕐᖕᓇᖓ, 
30ᓯᕗᓕᓐᓂᓕ ᐃᓗᕕᖅᓯᒪᖃᑕᐅᔪᒪᕗᖓ; ᐃᑦᔨᑉᑎᒥᑦ ᐊᐅᓪᓚᕈᑎᓗᖓ ᑍᒃᑯᐊ ᐃᓗᕕᖅᑕᐅᕕᒋᓯᒪᔭᖏᓐᓂ ᐃᓗᕕᖅᑕᐅᔪᒃᓴᐅᕗᖓ.”
31ᔧᑯᓗ ᐅᖃᖅᐳᖅ, “ᐊᖏᒻᒪᕆᒡᕕᒋᓕᓐᖓ”; ᑕᕝᕙ ᔫᓯᐱ ᐊᖏᒻᒪᕆᒃᐳᖅ ᑖᑦᓱᒧᖓ. ᐄᓴᕅᓕᐅᓪᓗ ᓂᐊᖁᓂ ᐅᑯᕚ ᓇᓪᓚᖓᕕᖕᒥᓂ.
