1ᑕᕝᕙ ᐊᑕᓂᖅ ᐅᖃᖅᐳᖅ ᒨᓯᓯᒧᑦ, “ᐰᕈᒧᐊᓚᐅᕆᑦ; ᑖᑦᓱᒪ ᐆᒻᒪᑎᖓ ᐱᔨᖏᑕᓗ ᐆᒻᒪᑎᖏᑦ ᓯᑎᔫᑎᓯᒪᒐᒃᑭᑦ, ᑖᒃᑯᑎᒎᓇᖅ ᓇᓗᓁᒃᑯᑕᕐᖕᓂᒃ ᓴᖅᑭᑎᑦᓯᔪᓐᓇᖁᓪᓗᖓ, 
2ᐊᒻᒪᑦᑕᐅᖅ ᐅᖃᐅᓯᖃᕈᓐᓇᖁᓪᓗᑎᑦ ᕿᑐᕐᖓᕐᖕᓄᑦ ᕿᑐᕐᖓᕕᓪᓗ ᕿᑐᕐᖓᖏᓐᓄᑦ ᖃᓄᖅ ᐃᑦᔨᑉᑎᒥᐅᓂᒃ ᐱᓐᖑᐊᖃᑐᐃᓐᓇᖅᑑᔮᓚᐅᕐᖕᓂᓐᓂᒃ ᖃᓄᖅᓗ ᓇᓗᓁᒃᑯᑕᕐᖕᓂᒃ ᐱᓇᓱᐊᖃᑦᑕᓚᐅᕐᖕᒪᖔᕐᖕᒪ ᑖᒃᑯᑎᒎᓇᖅ; ᑕᒪᑦᓯ ᖃᐅᔨᖁᓪᓗᓯ ᐅᕙᖓ ᐊᑕᓂᐅᒐᒪ.”
3ᑕᕝᕙ ᒨᓯᓯᒃᑯᒃ ᐂᕈᓂᒃᑯᒃ ᐰᕈᒧᐊᖅᐴᒃ, ᐅᖃᐅᑎᓪᓗᒍᓗ, “ᐊᑕᓂᖅ ᐃᒫᒃ ᐅᖃᖅᐳᖅ, ᐄᑉᕈᐃᑦ ᒎᑎᖓᑦ, ᖃᓄᖅ ᐊᑯᓂᐅᑎᒋᔪᖅ ᐅᕙᓐᓄᑦ ᓂᑲᓇᖅᓴᖅᑍᓕᓂᐊᖅᐲᑦ? ᐃᓄᖁᑎᒃᑲ ᐊᐅᓪᓚᕈᓐᓇᖅᑎᓚᐅᒃᑭᑦ, ᐅᕙᓐᓂᒃ ᑐᒃᓯᐊᖅᕕᖃᕈᓐᓇᖁᓪᓗᒋᑦ. 
4ᐃᓄᖁᑎᒃᑲ ᐊᐅᓪᓚᖁᓂᐊᖏᒃᑯᕕᒋᑦ, ᑕᑯᒋᑦ ᖃᐅᒃᐸᑦ ᐱᒡᓕᖅᑕᐅᔮᖅᑐᓂᒃ ᓄᓇᑦᓯᓐᓄᑦ ᑎᑭᑎᑦᓯᓂᐊᖅᐳᖓ. 
5ᑕᒪᓐᓇᓗ ᓄᓇᓕᒫᑦᓯᐊᖅ ᑕᑕᑕᐅᓯᒪᓂᐊᖅᐳᖅ ᑕᒪᒃᑯᓄᖓ, ᐊᒡᓛᑦ ᐅᓄᓗᐊᒧᑦ ᓄᓇ ᓴᖅᑭᔮᕈᓐᓃᖅᑎᑕᐅᓂᐊᖅᐳᖅ ᑕᒪᒃᑯᓄᖓ; ᓱᓇᑐᐃᓐᓇᑦᓯᐊᓂᒡᓗ ᓇᑕᖅᑯᕐᖕᓇᕐᖕᓄᑦ ᓱᕋᒃᑕᐅᓯᒪᖏᑦᑐᓕᒫᓂᒃ ᓂᕆᓂᐊᖅᐳᑦ, ᓇᐹᖅᑐᖁᑎᓕᒫᓯᓗ ᓄᓇᒥ ᐱᕈᖅᑐᑦ ᑕᒪᒃᑯᓄᖓ ᓂᕆᔭᐅᓂᐊᖅᐳᑦ. 
6ᑕᒪᒃᑯᓄᖓᓗ ᐃᒡᓗᓯ ᑕᑕᑕᐅᓂᐊᖅᐳᑦ, ᐱᔨᕕᓪᓗ ᐃᒡᓗᓕᒫᖏᑦ ᑕᑕᑕᐅᓂᐊᖅᐳᑦ ᐃᑦᔨᑉᑎᒥᐅᓕᒫᓪᓗ; ᐊᑖᑕᒃᑯᓯ ᐊᑖᑕᑦᓯᐊᒃᑯᓯᓘᓐᓃᑦ ᑍᒫᒃ ᐅᓄᖅᑎᒋᔪᓂᒃ ᑕᑯᓚᐅᖅᓯᒪᓐᖏᓚᑦ, ᑍᒪᓐᖓᑦ ᐃᓅᓕᕐᖕᓂᕐᖕᒥᖕᓂᑦ ᐅᓪᓗᒥᒧᑦ ᑎᑭᓪᓗᒍ ᑍᒫᒃ ᖃᐅᔨᔪᖃᓚᐅᖅᓯᒪᓐᖏᓚᖅ.” ᒨᓯᓯᓗ ᐰᕈᒥᑦ ᑐᓄᒃᑲᒥ ᑕᕝᕙᓐᖓᑦ ᐊᓂᕗᖅ.
7ᑕᕝᕙ ᐰᕉᑉ ᐱᔨᖏᑦ ᐰᕈᒧᑦ ᐅᖃᖅᐳᑦ, “ᖃᓄᖅ ᐊᑯᓂᐅᑎᒋᔪᖅ ᑖᒃᑯᐊ ᐊᖑᑎᑦ ᐅᕙᑦᑎᓐᓂᒃ ᐸᒡᕕᓴᒃᑐᒃᓴᐅᕚᑦ? ᐅᑯᐊ ᐃᓄᐃᑦ ᐊᐅᓪᓚᖅᑎᓚᐅᒃᑭᑦ, ᐊᑕᓂᕐᖕᒧᑦ ᒎᑎᒥᖕᓄᑦ ᑐᒃᓯᐊᕆᐊᖅᑐᕈᓐᓇᖁᓪᓗᒋᑦ; ᓱᓕ ᖃᐅᔨᓐᖏᓚᑏᑦ? ᐃᑦᔨᑉᑎᐅᑉ ᑭᓱᒃᓴᐅᔪᓐᓃᖅᑎᑕᐅᓂᖓᓂᒃ?”
8ᑍᒤᒻᒪᑦ ᒨᓯᓯᒃᑯᒃ ᐂᕈᓂᒃᑯᒃ ᐰᕈᒧᑦ ᐅᑎᖅᑎᑕᐅᕘᒃ; ᑖᑦᓱᒪᓗ ᐅᖃᐅᑎᕚᒃ, “ᐊᐅᓪᓚᓕᕆᑦᓯ, ᐊᑕᓂᖅ ᒎᑎᓯ ᑐᒃᓯᐊᖅᕕᒋᔭᖅᑐᓕᖅᓯᐅᒃ; ᑭᓯᐊᓂᓕ ᑭᓇᒃᑯᑦ ᐊᐅᓪᓚᖃᑕᐅᔪᒃᓴᐅᕚᑦ?”
9ᒨᓯᓯᐅᑉ ᑭᐅᕚ, “ᑕᒪᑦᑕ ᐊᐅᓪᓚᕐᖕᓂᐊᖅᐳᒍᑦ, ᕿᑐᕐᖓᕗᓪᓗ ᐃᓄᑐᖃᕗᓪᓗ ᐃᓚᒋᓗᒋᑦ; ᐊᐅᓪᓚᕐᖕᓂᐊᖅᐳᒍ ᐃᕐᖕᓂᕗᑦ ᐸᓂᕗᓪᓗ ᓰᐱᖁᑎᕗᓪᓗ ᐆᒪᔪᖁᑎᕗᓪᓗ ᐃᓚᒋᓗᒋᑦ, ᓇᓪᓕᐅᓐᓂᖅᓯᐅᕆᐊᖃᕐᖕᓂᐊᕋᑦᑕ ᑕᒪᑦᑕ ᐊᑕᓂᖅ ᐅᐱᒋᓗᒍ.”
10ᐰᕉᑉ ᐅᖃᐅᑎᕔᑦ, “ᐊᑕᓂᐅᑉ ᓵᖓᓂ ᐅᖃᒻᒪᕆᒃᐳᖓ, ᐊᕐᖕᓇᓂᒃ ᓱᕈᓯᕐᖕᓂᒡᓗ ᐃᓚᖃᕐᖕᓂᐊᕈᑦᓯ ᐊᐅᓪᓚᖅᑎᑦᓯᓂᐊᖏᒻᒪᕆᒃᐳᖓ! ᑍᒤᓐᓂᐊᕈᑦᓯ ᓇᓗᓇᖏᑦᓯᐊᕐᖕᒪᑦ ᐱᐅᖏᑦᑐᒥᒃ ᐃᓱᒪᖃᖅᓗᓯ ᑭᓯᐊᓂ ᑍᒤᓐᓇᓱᐊᕋᔭᖅᑐᓯ. 
11ᑍᒤᑦᔮᖏᒻᒪᕆᒃᐳᓯ! ᐊᖑᑏᑦ ᑭᓯᐊᓂ ᐃᓚᒋᓗᒋᑦ ᐊᐅᓪᓚᕈᓐᓇᖅᐳᓯ ᐊᑕᓂᕐᖕᒧᑦ ᑐᒃᓯᐊᕆᐊᖅᑐᖅᓗᓯ, ᑕᒪᓐᓇ ᑕᕝᕙ ᐱᔪᒪᔭᓯ.” ᑍᒤᓕᔭᐅᒐᒥᒃ ᒨᓯᓯᒃᑯᒃ ᐂᕈᓂᒃᑯᒃ ᐰᕈᒥᑦ ᐊᔭᐅᖅᑕᐅᓪᓗᑎᒃ ᐊᓂᑎᑕᐅᓕᖅᐴᒃ.
12ᑕᕝᕙ ᐊᑕᓂᖅ ᐅᖃᖅᐳᖅ ᒨᓯᓯᒧᑦ, “ᑕᓖᑦ ᐃᓵᓚᐅᕈᒃ ᐃᑦᔨᑉᑎᐅᑉ ᓄᓇᖓᑕ ᖁᓛᓄᑦ, ᐱᒡᓕᖅᑕᐅᔮᖅᑐᑦ ᐃᑦᔨᑉᑎᐅᑉ ᓄᓇᖓᓄᑦ ᑎᑭᖁᓪᓗᒋᑦ, ᓄᓇᒥ ᐱᕈᖅᑐᓕᒫᓂᒃ ᓂᕆᖁᓪᓗᒋᑦ ᓇᑕᖅᑯᕐᖕᓇᕐᖕᓄᑦ ᓱᕋᒃᑕᐅᓯᒪᖏᑦᑐᓂᒃ.” 
13ᑕᕝᕙ ᒨᓯᓯᐅᑉ ᐊᔭᐅᑉᐱᐊᓂ ᐃᓴᐅᑎᕚ ᐃᑦᔨᑉᑎᐅᑉ ᖁᓛᓄᑦ, ᐊᑕᓂᖅᓗ ᓯᕿᓂᐅᑉ ᓄᐃᕕᐊᑕ ᓇᓛᓂᑦ ᐊᓄᕌᓕᖅᑎᑦᓯᕗᖅ ᓄᓇᒧᑦ ᐅᓪᓗᓕᒫᖅ ᐅᓐᓄᐊᓕᒫᖅᓗ ᓈᓪᓗᒍ; ᐅᓪᓛᓐᖑᖅᑎᓪᓗᒍ ᓯᕿᓂᐅᑉ ᓄᐃᕕᐊᑕ ᓇᓛᓂᑦ ᐊᓄᕌᖅᑑᑉ ᐱᒡᓕᖅᑕᐅᔮᖅᑐᑦ ᑎᑭᑎᑉᐰᑦ. 
14ᐱᒡᓕᖅᑕᐅᔮᖅᑐᓪᓗ ᑎᑭᓐᓇᒥᒃ ᐃᑦᔨᑉᑎᐅᑉ ᓄᓇᓕᒫᖓᓄᑦ ᓯᐊᒻᒪᒃᐳᑦ, ᐃᑦᔨᑉᑎᐅᓪᓗ ᓄᓇᓕᒫᖓᓃᓕᖅᓗᑎᒃ, ᐅᓄᖅᑐᖅᔪᐊᖑᓚᐅᖅᐳᑦ ᑍᒫᒡᓗ ᓯᕗᓂᖓᒍᑦ ᐅᓄᖅᑎᒋᔪᖃᓚᐅᖅᓯᒪᓐᖏᓚᖅ, ᑭᖑᓂᖓᒍᓪᓗ ᑍᒫᒃ ᐅᓄᖅᑎᒋᔪᓂᒃ ᐱᑕᖃᓚᐅᖅᓯᒪᑦᔮᓇᓂ. 
15ᓄᓇᓕᒫᑦᓯᐊᖅᓗ ᑕᑕᑕᐅᓯᒪᓕᓚᐅᖅᐳᖅ ᑕᒪᒃᑯᓄᖓ, ᓄᓇᓗ ᐊᒡᓛᑦ ᑕᒪᒃᑯᓄᖓ ᑖᖅᓯᑎᑕᐅᓚᐅᖅᐳᖅ, ᐱᕈᖅᑐᓕᒫᓂᒡᓗ ᓄᓇᒦᑦᑐᓂᒃ ᓂᕆᓕᖅᐳᑦ ᓇᐹᖅᑐᐃᓪᓗ ᐱᕈᖅᑐᖏᓐᓂᒃ ᓇᑕᖅᑯᕐᖕᓇᕐᖕᓄᑦ ᐊᒥᐊᒃᑯᒋᔭᐅᓚᐅᖅᑐᓂᒃ; ᑐᖑᔪᖅᑕᓂᒡᓗ ᓄᓇᒥ ᐊᒥᐊᒃᑯᑕᖃᕈᓐᓃᓚᐅᖅᐳᖅ, ᐊᒡᓛᓪᓗ ᓇᐹᖅᑐᑦ, ᐱᕈᖅᑐᓪᓗ ᐱᕈᖅᓰᕕᖕᒦᑦᑐᑦ, ᐃᑦᔨᑉᑎᐅᑉ ᓄᓇᓕᒫᖓᓃᓕᖅᓗᑎᒃ.
16ᑕᕝᕙ ᐰᕈᖅ ᒨᓯᓯᒥᒃ ᐂᕈᓂᒥᒡᓗ ᕾᖁᔨᕗᖅ ᑐᐊᕕᖁᓪᓗᒋᒃ, ᐅᖃᐅᑎᓪᓗᒋᒡᓗ, “ᐊᔪᖅᑐᓕᓯᒪᕗᖓ ᐊᑕᓂᕐᖕᒧᑦ ᒎᑎᑦᓯᓐᓄᑦ, ᐃᓕᑦᓯᖕᓄᓪᓗ. 
17ᑍᒤᒻᒪᑦ ᒫᓐᓇ, ᐊᔪᖅᑐᓕᓂᒃᑲ ᐃᓱᒪᒋᔪᓐᓁᖅᓯᐅᒃ, ᐊᒃᓱᕈᖅᓗᖓ ᕿᓄᕕᒋᕙᑦᓯᒃ ᐊᑕᐅᓯᐊᓪᓚᕆᒡᓗᖓ, ᐊᑕᓂᖅ ᒎᑎᓯ ᑐᒃᓯᐊᖅᕕᒋᓚᐅᖅᓯᐅᒃ ᑕᒪᑐᒥᖓᑦ ᑐᖁᓐᓇᖅᑐᒥᒃ ᐲᖅᓯᖁᓗᒍ ᐅᕙᓐᓂᑦ.” 
18ᑕᕝᕙᓐᖓᓪᓗ ᐰᕈᒥᑦ ᐊᓂᒐᒥ, ᐊᑕᓂᖅ ᑐᒃᓯᐊᖅᕕᒋᕚ. 
19ᐊᑕᓂᖅᓗ ᓯᕿᓂᐅᑉ ᓂᐱᕕᐊᑕ ᓇᓛᓂᑦ ᐊᓄᕆᒥ ᓴᓐᖏᔪᒥᒃ ᑎᑭᑎᑦᓯᕗᖅ, ᑕᒪᑐᒧᖓᓗ ᑕᒪᒃᑯᐊ ᐱᒡᓕᖅᑕᐅᔮᖅᑐᑦ ᑎᒃᑕᐅᓕᖅᐳᑦ ᐃᒪᕐᖕᒧᑦ ᐊᐅᐸᓗᒃᑕᒧᑦ; ᐊᑕᐅᓯᕐᖕᒥᒡᓘᓐᓃᑦ ᐱᒡᓕᖅᑕᐅᔮᖅᑐᒥᒃ ᐃᑦᔨᑉᑎᐅᑉ ᓄᓇᖓᓂ ᐊᒥᐊᒃᑯᑕᖃᕈᓐᓃᖅᓗᓂ. 
20ᐊᑕᓂᐅᓪᓕ ᐰᕉᑉ ᐆᒻᒪᑎᖓ ᓱᓕ ᓯᑎᔫᑎᓚᐅᖅᐹ, ᐄᓴᕅᓕᒥᐅᓪᓗ ᐃᓄᖏᑦ ᐊᐅᓪᓚᖁᓚᐅᓐᖏᓔᑦ.
21ᑕᕝᕙ ᐊᑕᓂᖅ ᒨᓯᓯᒧᑦ ᐅᖃᖅᐳᖅ, “ᑕᓖᑦ ᐃᓵᓚᐅᕈᒃ ᕿᓚᖕᒧᑦ ᐃᑦᔨᑉᑎᒧᑦ ᑖᖅᑐᖅᔪᐊᖅ ᑎᑭᖁᓪᓗᒍ, ᐃᓄᖏᓐᓄᓪᓗ ᑖᖅᑐᖅᔪᐊᑉ ᑖᖅᑑᓂᖓ ᐃᒃᐱᒋᔭᐅᔪᓐᓇᖁᓪᓗᒍ.” 
22ᑕᕝᕙ ᒨᓯᓯᐅᑉ ᑕᓕᓂ ᐃᓵᒃᐹ ᕿᓚᖕᒧᑦ, ᑕᕝᕙ ᑖᖅᑐᖅᔪᐊᖅ ᑭᓪᓚᖃᖏᑦᑐᑎᑐᑦ ᑍᒤᑦᑐᖅ ᑎᑭᐅᑎᕗᖅ ᐃᑦᔨᑉᑎᓕᒫᒧᑦ ᑖᖅᑑᓕᖅᓗᓂᓗ ᐅᓪᓗᓂᒃ ᐱᖓᓱᓂᒃ. 
23ᓇᓪᓕᐊᓐᓂᒡᓘᓐᓃᑦ ᐃᒻᒥᖕᓄᑦ ᑕᑯᖃᑦᑕᐅᑎᔪᓐᓇᖅᑐᖃᓚᐅᓐᖏᓚᖅ, ᐃᒡᓗᒥᖕᓂᓪᓗ ᐊᓂᔪᖃᓚᐅᕋᓂ ᐅᓪᓗᓂᒃ ᐱᖓᓱᓂᒃ; ᐄᓴᕅᓕᒥᐅᓪᓕ ᓇᔪᖅᑕᖓᑦ ᖃᐅᒪᑦᓯᐊᓚᐅᖅᐳᖅ.
24ᑕᕝᕙ ᐰᕉᑉ ᒨᓯᓯ ᕾᖁᕚ, ᐅᖃᐅᑎᓪᓗᒍᓗ, “ᐊᐅᓪᓚᓕᕆᑦᓯ ᐊᑕᓂᖅ ᑐᒃᓯᐊᖅᕕᒋᔭᖅᑐᖅᓗᒍ ᕿᑐᕐᖓᓯ ᐃᓚᒋᓗᒋᑦ, ᑭᓯᐊᓂᓕ ᐆᒪᔪᖁᑎᓯ ᐱᓐᖏᑕᑐᐊᕆᓗᒋᑦ.”
25ᒨᓯᓯᐅᓪᓕ ᑭᐅᕚ, “ᑭᓯᐊᓂᓕ ᐆᒪᔪᓂᒃ ᑐᓂᕐᕈᑎᒃᓴᑦᑎᓐᓂᒃ ᐃᑯᐊᓚᔭᒃᓴᓂᒡᓗ ᑐᓂᓯᔭᕆᐊᖃᕐᖕᓂᐊᖅᐸᑦᑎᒍᑦ, ᑐᓂᕐᕈᓯᕈᓐᓇᖁᓪᓗᑕ ᐊᑕᓂᕐᖕᒧᑦ ᒎᑎᑦᑎᓐᓄᑦ. 
26ᐆᒪᔪᖁᑎᓕᒫᕗᓪᓕ ᐊᐅᓪᓚᖃᑎᒋᔭᒃᓴᕆᕙᕗᑦ; ᑭᓱᒥᒡᓘᓐᓃᑦ ᐊᒥᐊᒃᑯᖃᖅᑐᒃᓴᐅᓐᖏᓚᒍᑦ ᐆᒪᔪᑦ ᑯᑭᖏᓪᓘᓐᓃᑦ ᕿᒪᒃᑕᐅᔪᒃᓴᐅᓐᖏᓚᑦ, ᓇᒃᓴᕆᐊᖃᕋᑦᑎᒍ ᐊᑕᓂᕐᖕᒥᒃ ᒎᑎᑦᑎᓐᓂᒃ ᑐᒃᓯᐊᖅᕕᖃᕈᓐᓇᖁᓪᓗᑕ, ᖃᐅᔨᒪᓇᑕᓗ ᓇᓪᓕᐊᓐᓂᒃ ᐊᑕᓂᕐᖕᒧᑦ ᑐᓂᕐᕈᓯᕆᐊᖃᕐᖕᓂᐊᕐᖕᒪᖔᑦᑕ ᑍᑯᖓ ᑎᑭᓚᐅᖅᑳᖅᑎᓐᓇᑕ.”
27ᐊᑕᓂᐅᓪᓕ ᐰᕉᑉ ᐆᒻᒪᑎᖓ ᓯᑎᔫᑎᓚᐅᖅᐹ, ᑖᒃᑯᓂᖓᓗ ᐊᐅᓪᓚᖁᔨᓚᐅᓐᖏᓚᖅ. 
28ᑕᕝᕙ ᐰᕉᑉ ᐅᖃᐅᑎᕚ, “ᑕᒫᓂᓐᖏᓚᐅᕆᑦ ᓇᔪᖅᑕᓐᓂ; ᐊᓂᓚᐅᕆᑦ, ᑕᑯᒃᑲᓐᓂᕈᒪᔪᓐᓃᖅᐸᒋᑦ; ᑕᑯᒃᑲᓐᓂᓕᑐᐊᕈᒃᑭᑦ ᐅᓪᓗᐃᑦ ᓇᓪᓕᐊᓐᓂ ᑕᕝᕙ ᑐᖁᔪᒃᓴᐅᕗᑎᑦ!”
29ᒨᓯᓯᓗ ᐅᖃᖅᐳᖅ, “ᑍᒫᒃ ᐅᖃᕋᕕᑦ! ᑕᕝᕙ ᑕᑯᒃᑲᓐᓂᑦᔮᔪᓐᓃᖅᐸᒋᑦ.”
