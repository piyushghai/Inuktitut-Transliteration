1ᑕᕝᕙ ᐹᕋᓰᑦ ᐃᓚᖏᑦ, ᐱᖁᔭᓂᒡᓗ ᐃᓕᓮᔩᑦ ᔪᕉᓴᓚᒥᓐᖔᖅᓗᑎᒃ ᔩᓱᓯᒧᐊᖅᐳᑦ ᐅᖃᖅᓗᑎᒡᓗ, 
2“ᓱᖕᒪᓂᒃᑯᐊ? ᐃᓕᓐᓂᐊᖅᑎᑎᑦ ᓯᕗᓕᑦᑕ ᐊᔪᕆᖅᑑᑎᖏᓐᓂᒃ ᓈᓚᓐᖏᓛᑦ? ᐊᒡᒐᖕᒥᖕᓂᒃ ᐅᐊᓴᖃᑦᑕᖏᒻᒪᑕ ᓂᕆᓚᐅᖅᑳᕋᑎᒃ!”
3ᔩᓱᓯᐅᑉ ᑭᐅᕔᑦ, “ᓱᖕᒪᓪᓕ ᒎᑎᐅᑉ ᐱᖁᔭᖏᓐᓂᒃ ᓇᓛᓐᖏᓚᓰ? ᓯᕗᓕᑦᓯ ᐊᔪᕆᖅᑑᑎᖏᓐᓂᒃ ᒪᓕᖔᖅᓗᓯ? 
4ᒎᑎ ᐱᖁᔨᓚᐅᕐᖕᒪᑦ, ‘ᐊᑖᑕᖕᓂᒃ ᐊᓈᓇᖕᓂᒡᓗ ᐃᒃᐱᒍᓱᑦᓯᐊᕆᑦ,’ ᐊᒻᒪᓗ ‘ᓇᓪᓕᐊᑦ ᐊᑖᑕᒥᓂᒃ ᐊᓈᓇᒥᓂᒡᓗ ᐅᖃᕐᖕᓂᖅᓘᑎᓕᒃ ᑖᓐᓇ ᑐᖁᑕᐅᔪᒃᓴᐅᕗᖅ.’ 
5ᐃᓕᑦᓯᓕ ᐅᖃᖅᐳᓯ ᐊᑖᑕᒥᓄᑦ ᐊᓈᓇᒥᓄᓪᓗ ᐅᖃᖅᑐᖅ, ‘ᐃᑲᔫᑎᒃᓴᖅ ᐱᓯᒪᒐᓗᐊᖅᑕᕋ, ᒎᑎᒧᑦ ᑐᓂᕐᕈᑎᒋᖔᕐᖕᓂᐊᖅᐸᕋ!’ 
6ᑕᕝᕙ ᑍᒤᓕᐅᖅᓗᓯ ᐊᑖᑕᒥᓂᒃ ᐃᒃᐱᒍᓱᑦᓯᐊᕈᓐᓃᖅᑎᑉᐸᓯ, ᒎᑎᐅᑉ ᐅᖃᐅᓯᖏᓐᓂᒃ ᓈᓚᒍᓐᓃᖅᑎᓪᓗᒍ, ᓯᕗᓕᑦᓯ ᐊᔪᕆᖅᑑᓯᖏᑦ ᒪᓕᖔᕋᓱᐊᖅᓗᒋᑦ. 
7ᑕᑯᕐᖕᒨᖅᑐᓯ! ᐂᓮᐊᓯ ᓱᓕᑦᓯᐊᖅᓗᓂ ᐅᖃᐅᓯᖃᓚᐅᖅᐳᖅ ᐃᓕᑦᓯ ᐱᑦᔪᑎᒋᓪᓗᓯ! ᐅᖃᖅᓗᓂ:
8‘ᐅᑯᐊ ᐃᓄᐃᑦ ᐅᖃᐅᓯᕐᖕᒥᒍᑦ ᐃᒃᐱᒋᑦᓯᐊᖅᐹᖓ,
9ᐊᑑᑎᖃᖏᑦᓯᐊᖅᑐᒥᒃ ᐅᕙᓐᓄᑦ ᑐᒃᓯᐊᖃᑦᑕᖅᐳᑦ,
10ᑕᕝᕙ ᔩᓱᓯᐅᑉ ᐃᓄᒐᓴᒡᔪᐊᑦ ᐃᒻᒥᓄᑦ ᕾᖁᕔᑦ, ᐅᖃᐅᑎᓪᓗᒋᓪᓗ, “ᓈᓚᑦᓯᐊᕆᑦᓯ ᑐᑭᓯᓗᓯᓗ! 
11ᐃᓅᑉ ᖃᓂᖓᒍᑦ ᐃᑎᖅᑐᑦ ᐃᓄᖕᒥᒃ ᓇᕐᕈᓇᖅᑎᑦᓯᓐᖏᓚᑦ; ᐃᓄᖕᒥᓪᓕ ᐊᓂᔪᑦ ᐅᖃᐅᓰᑦ ᑖᒃᑯᐊ ᐃᓄᖕᒥᒃ ᓇᕐᕈᓇᖅᑎᑦᓯᕗᑦ.”
12ᑕᕝᕙ ᐃᓕᓐᓂᐊᖅᑎᖏᑕ ᐅᐸᒃᓗᒍ ᐅᖃᐅᑎᕚᑦ, “ᖃᐅᔨᒪᕖᑦ? ᐹᕋᓰᑦ ᐅᖃᐅᓯᕆᔭᕐᖕᓄᑦ ᐃᓱᐃᓪᓕᑎᑕᐅᖕᒪᑕ?”
13ᔩᓱᓯᐅᑉ ᑭᐅᕔᑦ, “ᐱᕈᖅᑐᐃᑦ ᐊᑖᑕᒪ ᕿᓚᖕᒦᑦᑑᑉ ᑲᓐᖓᖅᓲᑎᒋᓚᐅᓐᖏᑕᓕᒫᖏᑦ ᐊᒫᖏᑎᒍᑦ ᓄᓱᒃᑕᐅᔪᒫᖅᐳᑦ, 
14ᐃᓕᑦᓯ ᐃᓱᒪᔮᕈᑎᒋᔭᕆᐊᖃᓐᖏᑕᓯ! ᑕᓯᐅᖅᑎᐅᓪᓗᑎᒃ ᑕᐅᑐᖏᑦᑑᖕᒪᑕ ᑕᐅᑐᖏᑦᑐᓂᒃ; ᑖᒃᑯᐊᓕᒫᑦ ᑲᑕᖕᓂᐊᖅᐳᑦ ᐃᑎᖅᓴᒧᑦ.”
15ᐲᑦᑐᕉᓯᓕ ᐅᖃᓕᖅᐳᖅ, “ᐊᑦᔨᐅᔪᑦ ᐅᖃᐅᓯᕆᔭᑎᑦ ᓇᓗᓁᓚᐅᒃᑭᑦ ᐅᕙᑦᑎᓐᓄᑦ.”
16ᑕᕝᕙ ᔩᓱᓯᐅᑉ ᐅᖃᐅᑎᕔᑦ, “ᓱᓕ ᖃᐅᔨᒪᓂᖅᓴᐅᓐᖏᓚᓯ ᐊᓯᑦᓯᓐᓃᑦ? 
17ᑐᑭᓯᓐᖏᓚᓰ? ᓱᓇᑐᐃᓐᓇᖅ ᐃᓄᖕᒧᑦ ᖃᓂᖓᒍᑦ ᐃᑎᖅᑐᖅ, ᐊᕿᐊᕈᖓᓄᐊᕐᖕᒪᑦ, ᑭᖑᓂᖓᒍᓪᓗ ᑎᒥᖓᓂᑦ ᐊᓂᒋᓪᓗᓂ. 
18ᐃᓅᓪᓕ ᖃᓂᖓᓂᑦ ᐊᓂᔪᑦ ᐃᓅᑉ ᐆᒻᒪᑎᖓᓂᓐᖔᓪᓚᕆᒃᐳᑦ, ᑕᒪᒃᑯᐊ ᑕᕝᕙ ᐃᓄᖕᒥᒃ ᓇᕐᕈᓇᖅᑎᑦᓯᕗᑦ. 
19ᐃᓅᑉ ᐆᒻᒪᑎᖓᓂᑦ ᐃᓱᒤᑦ ᐱᐅᖏᑦᑐᑦ ᓴᖅᑭᑉᐳᑦ, ᐱᔮᕆᓗᓂ ᑐᖁᑦᓯᓂᖅ, ᓄᓕᐊᕇᖕᓂᕐᖕᒥᒃ ᐊᓯᓐᓂᐊᕐᖕᓂᖅ, ᑲᑎᑎᑕᐅᓯᒪᖃᑎᒋᓐᖏᑕᒥᒃ ᐃᓐᓇᖓᖃᑎᖃᕐᖕᓂᖅ; ᑎᒡᓕᖕᓂᖅ, ᐃᓅᖃᑎᒥᒃ ᓴᒡᓗᑎᖃᕐᖕᓂᖅ, ᐅᖃᐅᑎᖃᖅᓗᖕᓂᖅ. 
20ᑕᒪᒃᑯᐊ ᑕᒪᑦᔭ ᐃᓄᖕᒥᒃ ᓇᕐᕈᓇᖅᑎᑦᓯᕗᑦ; ᓂᕆᓗᓂᓕ ᐊᒡᒊᑦ ᐅᐊᓴᖅᓯᒪᖏᒃᑲᓗᐊᖅᑎᓪᓗᒋᑦ ᐃᓄᖕᒥᒃ ᓇᕐᕈᓇᖅᑎᑦᓯᓐᖏᓚᑦ.”
21ᔩᓱᓯᓕ ᑕᕝᕙᓐᖓᑦ ᐊᐅᓪᓚᕋᒥ ᓄᓇᓖᑦ ᑍᕆᐅᑉ ᓮᑐᓂᐅᓪᓗ ᖃᓂᒋᔮᓄᐊᖅᐳᖅ. 
22ᑕᑯᒋᓪᓗ, ᐊᕐᖕᓇᖅ ᑬᓇᓂᒥᐅᖅ ᑕᒫᓂ ᖃᓂᒋᔮᓂ ᓄᓇᖃᖅᑐᖅ ᔩᓱᓯᒧᐊᖅᐳᖅ ᓂᐱᖅᑯᖅᑐᓪᓗᓂᓗ ᐅᖃᖅᐳᖅ, “ᐊᑕᓃᖅ, ᑍᕕᑎᐅᑉ ᐃᕐᖕᓂᖓ ᓂᑲᒋᓐᖓ; ᐸᓂᒐ ᐊᓂᕐᖕᓂᖅᓗᖕᒧᑦ ᐃᑎᖅᑕᐅᓯᒪᖕᒪᑦ ᐊᒃᓱᕈᖅᑎᑕᐅᓪᓗᓂᓗ.”
23ᔩᓱᓯᓕ ᐊᕐᖕᓇᒧᑦ ᑭᐅᓐᖏᓚᖅᓘᓐᓃᑦ. ᑕᕝᕙ ᐃᓕᓐᓂᐊᖅᑎᖏᑕ ᔩᓱᓯ ᐅᐸᒃᓗᒍ ᕿᓄᕕᒋᕚᑦ, ᐅᖃᖅᓗᑎᒃ, “ᐅᓇ ᐊᕐᖕᓇᖅ ᐊᐅᓪᓚᖅᑎᓚᐅᕈᒃ, ᐅᕙᑦᑎᓐᓂᒃ ᒪᓕᑲᑕᒡᓗᓂ ᓂᐱᓕᐊᓗᑐᐃᓐᓇᐅᖕᒪᑦ!”
24ᑕᕝᕙ ᑭᐅᕗᖅ, “ᑎᓕᔭᐅᓯᒪᑐᐃᓐᓇᖅᐳᖓ ᓰᐱᓄᑦ ᐊᓯᐅᓯᒪᔪᓄᑦ ᐄᓴᕅᓕᒥᐅᓄᑦ.”
25ᐊᕐᖕᓇᖅᓕ ᔩᓱᓯᐅᑉ ᐃᑎᒐᖏᓐᓄᑦ ᓰᖅᑯᖅᓗᓂ, ᐅᖃᖅᐳᖅ, “ᐊᑕᓃᖅ ᐃᑲᔪᓚᐅᓐᖓ!”
26ᔩᓱᓯᐅᓪᓗ ᑭᐅᕚ, “ᓈᒻᒪᖏᒻᒪᑦ ᕿᑐᕐᖓᐅᔪᑦ ᓂᕿᖏᓐᓂᑦ ᑎᒍᓯᓗᓂ ᕿᒻᒥᓄᓪᓗ ᐃᒋᓪᓗᒋᑦ.”
27ᐊᕐᖕᓇᐅᑉ ᑭᐅᕚ, “ᓱᓕᕗᑎᑦ ᐊᑕᓃᖅ, ᕿᒻᒦᓪᓕ ᓂᕆᖃᑦᑕᖅᐳᑦ ᓂᕆᓂᖅᓗᑯᓂᑦ ᐊᖓᔪᖅᑳᖏᑕ ᓵᖓᓂᑦ ᑲᑕᒐᖅᑕᐅᓂᑯᓂᒃ.”
28ᑕᕝᕙ ᔩᓱᓯᐅᑉ ᑭᐅᕚ, “ᐊᕐᖕᓈᖅ ᐅᒃᐱᕐᖕᓂᕕᑦ ᑲᔪᓯᓂᖓ ᐊᖏᔫᕗᖅ! ᐱᔪᒪᔭᕐᖕᓂᒃ ᑐᓂᓯᕕᐅᓂᐊᓕᖅᐳᑎᑦ.” ᑕᕝᕙᑦᓴᐅᑎᒋᓗ ᐊᕐᖕᓇᐅᑉ ᐸᓂᖓ ᐋᖅᑭᒃᐳᖅ.
29ᔩᓱᓯᓕ ᑕᕝᕙᓐᖓᑦ ᐊᐅᓪᓚᕋᒥ ᒐᓕᓕᐊᑉ ᑕᓯᖓᑕ ᑭᒡᓕᖓᒍᑦ ᐱᓱᓕᖅᐳᖅ. ᖃᖅᑲᒧᓪᓗ ᒪᔪᕋᖅᓗᓂ, ᖄᖓᓄᓪᓗ ᐃᖏᑉᐳᖅ. 
30ᐃᓄᒐᓴᒡᔪᐊᓪᓗ ᐅᓄᖅᑐᑦ ᔩᓱᓯᒧᐊᖅᐳᑦ, ᑐᓯᐊᑦᑐᓂᒃ ᐱᓱᒍᓐᓇᑦᓯᐊᖏᑦᑐᓂᒃ ᓇᒃᓴᖅᓗᑎᒃ, ᑕᐅᑐᖏᑦᑐᓂᒡᓗ, ᓇᐅᒃᑯᑐᐃᓐᓇᖅᓗ ᐃᑎᒐᖕᒥᒍᑦ ᐊᒡᒐᖕᒥᒍᓪᓗ ᐋᓐᓂᖅᓯᒪᔪᓂᒃ, ᐅᖃᕈᓐᓇᖏᑦᑐᓂᒡᓗ, ᐊᓯᖏᓐᓂᒡᓗ ᐃᓄᐃᑦ ᖃᓂᒻᒪᓯᓖᑦ ᐅᓄᖅᑐᑦ ᔩᓱᓯᐅᑉ ᓵᖓᓄᐊᕈᑦᔭᐅᕗᑦ; ᔩᓱᓯᐅᓪᓗ ᐋᖅᑭᒃᐰᑦ. 
31ᐃᓄᐃᓪᓗ ᑲᒪᕗᑦ ᑕᑯᓕᕋᒥᒃ ᐅᖃᕈᓐᓇᖏᑦᑐᑦ ᐅᖃᓪᓚᓕᕐᖕᒪᑕ, ᓇᐅᒃᑯᑐᐃᓐᓇᖅᓗ ᐃᓕᖅᑯᓯᖅᓗᒃᑐᑦ ᖃᓄᐃᖏᑦᓯᐊᓕᕐᖕᒪᑕ, ᑐᓯᐊᑦᑐᓪᓗ ᐱᓱᑦᓯᐊᓕᕐᖕᒪᑕ, ᑕᐅᑐᖏᑦᑐᓪᓗ ᑕᐅᑐᓕᕐᖕᒪᑕ; ᐄᓴᕅᓕᒥᐅᓪᓗ ᒎᑎᖓ ᓂᖅᑐᖅᐹᑦ.
32ᑕᕝᕙ ᔩᓱᓯᐅᑉ ᐃᓕᓐᓂᐊᖅᑎᓂ ᐃᒻᒥᓄᑦ ᕾᖁᓪᓗᒋᑦ ᐅᖃᐅᑎᕔᑦ, “ᐅᑯᐊ ᐃᓄᒐᓴᒡᔪᐊᑦ ᐃᓚᑦᓱᒋᕙᒃᑲ, ᐅᓪᓗᓂᒃ ᐱᖓᓱᓂᒃ ᐅᕙᓐᓃᒻᒪᑕ ᓂᕆᓚᐅᕋᑎᒡᓗ; ᓂᕆᑎᓐᓇᒋᓪᓗ ᑳᒡᓗᑎᒃ ᐊᐅᓪᓚᖅᑎᑐᐃᓐᓇᕈᒪᓐᖏᓚᒃᑲ, ᐊᖅᑯᑎᒥᖕᓂ ᓄᑭᖏᕈᑎᑐᐃᓐᓇᕆᐊᖃᕐᖕᒪᑕ ᐊᖏᕐᕋᕋᓱᐊᖅᓗᑎᒃ.”
33ᑕᕝᕙ ᐃᓕᓐᓂᐊᖅᑎᖏᑕ ᐅᖃᐅᑎᕚᑦ, “ᓇᑭᓪᓖ? ᑖᒃᑯᓄᖓ ᓈᒻᒪᒃᑐᓂᒃ ᓂᕿᒃᓴᖅᑖᕐᖕᓂᐊᖅᐱᑖ? ᑕᒫᓂ ᓱᓇᖃᔪᐃᑦᑐᒥ ᐃᓄᒐᓴᒡᔪᐊᑦ ᓂᕆᑎᑕᐅᖁᓪᓗᒋᑦ?”
34ᔩᓱᓯᐅᓪᓗ ᐅᖃᐅᑎᕔᑦ, “ᖃᑦᓯᓂᒃ ᓂᐊᖂᔭᖃᖅᐱᓰ?” ᑖᒃᑯᐊ ᐅᖃᖅᐳᑦ, “7-ᓂᒃ ᓂᐊᖂᔭᖃᖅᐳᒍᑦ, ᐃᖃᓗᑯᓗᖕᓂᒡᓗ ᒥᑭᔪᓂᒃ ᐅᓄᖏᑦᑐᓂᒃ.”
35ᑕᕝᕙ ᔩᓱᓯᐅᑉ ᐃᓄᒐᓴᒡᔪᐊᑦ ᓄᓇᒧᑦ ᐃᒃᓯᕙᖁᕔᑦ. 
36ᓂᐊᑰᔭᓪᓗ 7-ᑦ ᐃᖃᓗᑯᓗᐃᓪᓗ ᑎᒍᕔᑦ, ᖁᔭᓕᖅᑳᖅᓗᓂᓗ ᐊᒡᒍᖅᐰᑦ ᐃᓕᓐᓂᐊᖅᑎᒥᓄᓪᓗ ᑐᓂᓪᓗᒋᑦ, ᐃᓕᓐᓂᐊᖅᑎᖏᑕᓗ ᑐᓂᕔᑦ ᐃᓄᒐᓴᖕᓄᑦ. 
37ᑕᒪᕐᖕᒥᒡᓗ ᓂᕆᕗᑦ ᓈᒻᒪᒃᓯᓪᓗᑎᒃ; ᑕᕝᕙ 7-ᓂᒃ ᐃᕕᐅᔭᓂᒃ ᑎᒍᓯᓪᓗᑎᒃ ᐊᒥᐊᒃᑯᖏᓂᒃ ᐊᕕᒃᑐᖅᓯᒪᔪᓂᒃ ᑖᒃᑯᐊᓕᒫᓪᓗ ᑕᑕᑉᐳᑦ. 
38ᓂᕆᔪᓪᓗ ᐊᖑᑍᓐᓁᑦ ᐅᓄᕐᖕᓂᖃᖅᐳᑦ 4,000-ᓂᒃ, ᐊᕐᖕᓁᑦ ᓱᕈᓰᓪᓗ ᓈᓴᖃᓯᐅᑎᓇᒋᑦ.
39ᔩᓱᓯᐅᓪᓗ ᐃᓄᒐᓴᒡᔪᐊᑦ ᐊᐅᓪᓚᖁᓕᖅᐰᑦ, ᐅᒥᐊᒧᓪᓕ ᐃᑭᓪᓗᓂ ᓄᓇᒧᑦ ᒫᒐᑕᓂᒥᒃ ᐊᑎᓕᖕᒧᑦ ᐃᑳᓕᖅᐳᖅ.
