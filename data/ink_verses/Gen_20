1ᐂᕝᕙᕋᕼᐋᒻᓗ ᐃᖏᕐᕋᕗᖅ ᓯᕿᓂᐅᑉ ᓇᓛᓄᑦ ᓂᒋᑉᒧᑦ, ᓄᓇᖃᓕᖅᓗᓂᓗ ᑲᑎᓯᐅᑉ ᓲᕆᐅᓪᓗ ᐊᑯᓐᓂᖓᓂ; ᑭᖑᓂᖓᒍᓪᓗ, ᓄᓇᖃᓕᖅᓗᓂ ᒋᕌᕆᒥ, 
2ᐂᕝᕙᕋᕼᐋᒻᓗ ᓄᓕᐊᓂ ᓵᕋ ᐅᖃᐅᓯᕆᕚ, “ᐅᓇ ᓇᔭᒐ.” ᐊᖓᔪᖅᑳᖅᔪᐊᓪᓗ ᐊᐱᒥᓕᑭᐅᑉ ᓄᓇᒥ ᒋᕌᕆᒥ ᐊᖓᔪᖅᑳᖅᔪᐊᖑᔫᑉ ᓵᕋ ᐂᔭᐅᖁᕚ ᐂᑉᐸᕆᔪᒪᓪᓗᒍ. 
3ᒎᑎᐅᓪᓕ ᐅᓐᓄᐊᒥ ᐊᐱᒥᓕᑭ ᓯᓐᓇᒃᑑᒪᒃᑯᑦ ᓴᖅᑭᕝᕕᒋᕚ, ᐅᖃᐅᑎᓪᓗᒍᓗ, “ᑕᑯᒋᑦ, ᑐᖁᒦᓕᖅᐳᑎᑦ, ᐊᕐᖕᓇᖅ ᐱᓚᐅᖅᑍᑦ ᐱᓪᓗᒍ; ᑖᓐᓇ ᐊᖑᑎᐅᑉ ᓄᓕᐊᕆᖕᒪᒍ.”
4ᐊᐱᒥᓕᑭᐅᓪᓕ ᐅᐸᓚᐅᓐᖏᓛ ᐱᖃᑎᒋᔪᒪᓗᒍ; ᑍᒤᒻᒪᑦ ᐅᖃᖅᐳᖅ, “ᐊᑕᓃᖅ, ᐃᓄᖕᓂᒃ ᐸᓯᔭᒃᓴᐅᖏᑦᑐᓂᒃ ᑐᖁᑦᓯᔪᒪᕖᑦ? 
5ᑍᓐᓇ ᓇᖕᒥᓂᖅ ᐅᖃᓚᐅᓐᖏᓛᖅ ᐅᕙᓐᓄᑦ? ‘ᐅᓇ ᓇᔭᒐ.’ ᑖᓐᓇᓗ ᐊᕐᖕᓇᖅ ᓇᖕᒥᓂᖅ ᑍᒫᒃ ᐅᖃᓚᐅᕆᓪᓗᓂ, ‘ᐅᓇ ᐊᓂᒐ.’ ᐆᒻᒪᑎᒃᑯᑦ ᓱᓕᑦᓯᐊᖅᓗᖓ ᐊᒡᒐᒃᑯᓪᓗ ᐸᓯᔭᒃᓴᐅᓇᖓ ᑍᒤᓚᐅᖅᐳᖓ.”
6ᒎᑎᐅᑉ ᑭᐅᕚ ᓯᓐᓇᒃᑑᒪᒃᑯᑦ, “ᐄᓛᒃ, ᖃᐅᔨᒪᕙᒋᑦ ᑍᒫᒃ ᐱᓚᐅᖏᓐᓇᕕᑦ ᐆᒻᒪᑎᕕᑦ ᓱᓕᑦᓯᐊᕐᖕᓂᖓᓄᑦ, ᐅᕙᖓᓗ ᐊᔪᖅᑐᓕᑎᑦᑍᓕᓚᐅᖅᐸᒋᑦ ᐅᕙᓐᓄᑦ; ᑍᒤᒻᒪᑦ ᑖᑦᓱᒥᖓ ᐊᒃᑐᐃᑎᓚᐅᓐᖏᓚᒋᑦ. 
7ᒫᓐᓇᓕ, ᐊᕐᖕᓇᖅ ᐅᐃᖓᓄᑦ ᐅᑎᖅᑎᓕᕈᒃ; ᑖᑦᓱᒪ ᐅᐃᖓ ᒎᑎᒧᑦ ᐅᖃᖅᑎᒋᔭᐅᖕᒪᑦ, ᑖᑦᓱᒪᓗ ᑐᒃᓯᐅᑎᓂᐊᖅᐹᑎᑦ ᐃᓅᓂᐊᖅᐳᑎᓪᓗ. ᐅᑎᖅᑎᓐᓂᐊᖏᒃᑯᕕᐅᒡᓕ, ᖃᐅᔨᒪᓕᕆᑦ ᓱᓕᓪᓗᖓ ᐅᖃᐅᑎᕙᒋᑦ ᑐᖁᓂᐊᕋᕕᑦ, ᐃᓚᑎᓪᓗ ᑕᒪᕐᖕᒥᒃ.”
8ᐊᐱᒥᓕᑭ ᐅᓪᓛᒻᒪᕆᒃᑯᑦ ᒪᑭᑉᐳᖅ, ᐱᔨᓂᓗ ᑕᒪᕐᖕᒥᒃ ᕾᖁᕔᑦ, ᑕᒪᒃᑯᓂᖓᓗ ᑕᒤᓐᓂᒃ ᐅᓂᒃᑳᖅᕕᒋᓪᓗᒋᑦ, ᑖᒃᑯᐊᓗ ᐊᖏᔪᒥᒃ ᑲᑉᐱᐊᓱᓕᖅᐳᑦ. 
9ᑕᕝᕙ ᐊᐱᒥᓕᑭᐅᑉ ᐂᕝᕙᕋᕼᐋᒻ ᕾᖁᕚ, ᐊᐱᕆᓪᓗᒍᓗ, “ᐅᕙᑦᑎᓐᓄᑦ ᖃᓄᐃᓕᐅᓕᖅᐱᑦ? ᖃᓄᖅᓗ ᐊᔪᖅᑐᓕᓯᒪᕗᖓ ᐃᓕᖕᓄᑦ, ᑎᑭᑎᑦᓯᒐᕕᑦ ᐅᕙᓐᓄᑦ ᐊᖓᔪᖅᑲᐅᕕᓐᓄᓪᓗ ᐊᔪᖅᑐᓕᓂᕐᖕᒥᒃ ᐊᖏᔪᒥᒃ? ᐱᓂᐊᕐᖕᓂᖃᓚᐅᕋᕕᑦ ᐅᕙᓐᓄᑦ ᐱᓂᐊᕐᖕᓂᐅᔭᕆᐊᖃᖏᑦᑐᒥᒃ.” 
10ᐊᐱᒥᓕᑭ ᐂᕝᕙᕋᕼᐋᒧᑦ ᐅᖃᖅᐳᖅ, “ᓱᓇᒥᒃ ᐃᓱᒪᓚᐅᕋᕕᑦ ᑍᒤᓕᐅᓚᐅᖅᐲᑦ?”
11ᐂᕝᕙᕋᕼᐋᒻ ᑭᐅᕚ, “ᑍᒤᓕᐅᓚᐅᖅᐳᖓ ᐃᓱᒪᖃᓚᐅᕋᒪ, ᐅᕙᓂ ᓄᓇᒥ ᒎᑎᒥᒃ ᓯᕘᕋᔪᖃᕋᓱᒋᓇᒍ, ᑐᖁᑕᐅᓂᐊᕋᓱᒋᓚᐅᕋᒪ ᓄᓕᐊᓐᓂᒃ ᐱᔪᒪᔪᓄᑦ. 
12ᐃᓛᒡᓕ ᓱᓕᔪᒥᒃ ᓇᔭᓪᓚᕆᒋᒐᓗᐊᖅᐸᕋ, ᐊᑖᑕᒪ ᐸᓂᒋᖕᒪᒍ, ᐊᓈᓇᒪᓕ ᐸᓂᖏᓇᓂᐅᒃ; ᑖᓐᓇᓗ ᓄᓕᐊᖅᑖᕆᓚᐅᖅᐸᕋ. 
13ᒎᑎᐅᓪᓕ ᐊᑖᑕᒪ ᓇᔪᖅᑕᖓᓂᑦ ᑎᓕᓕᕐᖕᒪᖓ ᓄᓇᒧᑦ ᓄᓇᒋᓐᖏᑕᓐᓄᑦ, ᐊᕐᖕᓇᖅ ᐅᖃᐅᑎᓚᐅᖅᐸᕋ, ‘ᐅᕙᓐᓂᒃ ᐱᑦᓯᐊᖁᕙᒋᑦ ᐃᒫᒃ: ᓄᓇᓕᖕᓄᑦ ᑕᒤᓐᓄᑦ ᐅᐸᒃᑕᑦᑎᓐᓄᑦ ᐅᕙᓐᓂᒃ ᐊᓂᖃᕐᖕᓂᕋᖃᑦᑕᖁᕙᒋᑦ.’”
14ᑕᕝᕙ ᐊᐱᒥᓕᑭ ᓰᐱᓂᒃ ᑎᒍᓯᕗᖅ, ᐃᒻᒧᒃᓯᐅᒐᕐᖕᓂᒡᓗ, ᐊᖑᑎᓂᒃ ᐊᕐᖕᓇᓂᒡᓗ ᐱᔨᓂᒃ, ᑐᓂᓪᓗᒋᓪᓗ ᐂᕝᕙᕋᕼᐋᒧᑦ, ᓵᕋᓗ ᐅᑎᖅᑎᓪᓗᒍ ᑖᑦᓱᒪ ᓄᓕᐊᖓ. 
15ᐊᐱᒥᓕᑭᓗ ᐅᖃᖅᐳᖅ, “ᑕᑯᒋᑦ, ᓄᓇᖁᑎᒐ ᑕᒪᓐᓇ ᑕᑯᓐᓇᖅᑍᑦ; ᓇᓂᑐᐃᓐᓇᑦᓯᐊᖅ ᓄᓇᒋᔪᒪᔭᕐᖕᓂ ᓄᓇᖃᕈᓐᓇᖅᐳᑎᑦ.” 
16ᓵᕋᒧᓪᓗ ᐅᖃᕆᕗᖅ, “ᑕᑯᒋᑦ, ᐊᓃᑦ ᑐᓂᓯᕕᒋᕙᕋ ᓯᐅᓪᕕᕆᓂᒃ 1,000-ᓂᒃ; ᑕᒪᓐᓇ ᑕᕝᕙ ᓴᐳᑎᔭᐅᓃᑦ ᐸᓯᔭᒃᓴᐅᖏᓐᓂᕐᖕᓄᑦ ᑕᒪᕐᖕᒥᒃ ᐃᓚᒋᔭᑎᑦ ᖃᐅᔨᑎᓪᓗᒋᑦ; ᐸᓯᔭᒃᓴᐅᖏᓐᓂᕐᖕᓂᒃ ᑕᒪᕐᖕᒥᒃ ᖃᐅᔨᖁᓪᓗᒋᑦ.”
17ᐂᕝᕙᕋᕼᐋᒻᓗ ᒎᑎᒧᑦ ᑐᒃᓯᐊᖅᐳᖅ; ᒎᑎᐅᓪᓗ ᐊᐱᒥᓕᑭ ᓄᓕᐊᖓᓗ ᐋᖅᑭᒃᐹᒃ, ᐱᔨᖏᓪᓗ ᐊᕐᖕᓁᑦ ᐋᖅᑭᒃᑭᕔᑦ, ᑕᕝᕙ ᕿᑐᕐᖓᖅᑖᕈᓐᓇᖅᓯᓚᐅᖅᐳᑦ. 
18ᐊᑕᓂᐅᑉ ᕿᑐᕐᖓᖅᑖᕈᓐᓁᓪᓕᑎᓚᐅᕐᖕᒪᒋᑦ ᐊᐱᒥᓕᑭᐅᑉ ᐃᒡᓗᒥᐅᖃᑎᖏᑦ ᓵᕋ ᐱᓪᓗᒍ, ᐂᕝᕙᕋᕼᐋᒻ ᓄᓕᐊᖓ.
