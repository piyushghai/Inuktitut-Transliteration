1ᑕᕝᕙ ᐅᓚᔪᔭᕐᖕᒥᑦ ᐊᑕᓂᖅ ᐅᖃᖅᐳᖅ ᔫᐱᒧᑦ, ᐅᖃᖅᓗᓂᓗ:
2“ᖃᓄᐃᑦᑑᕙ ᑖᓐᓇ ᐃᓕᓯᒪᓂᐅᖏᑦᑐᒥᒃ ᐅᖃᐅᓯᓕᒃ?
3ᐊᖑᑎᓪᓚᕆᒃᑎᑐᑦ ᑕᑦᓯᕈᓯᓕᕆᑦ,
4ᓇᓃᓚᐅᖅᐲᑦ ᓄᓇᖅᔪᐊᕐᖕᒥᒃ ᑐᓐᖓᕕᓕᐅᓕᖅᑎᓪᓗᖓ?
5ᑭᓇ ᓄᓇᖅᔪᐊᑉ ᐊᖏᓂᒃᓴᖓᓂᒃ ᖃᐅᔨᒪᓚᐅᖅᐸ?
6ᓱᓇᒧᓪᓕ ᓄᓇᖅᔪᐊᑉ ᑐᓐᖓᕕᖏᑦ ᓇᐸᑎᑕᐅᕙᑦ?
7ᑍᑦᓱᒪᓂ ᐅᓪᓘᑉ ᖃᐅᓕᕐᖕᓂᖓᓂ ᐅᓪᓗᕆᐊᑦ ᐃᓐᖏᖃᑎᒌᓚᐅᕐᖕᒪᑕ,
8ᑭᐊᓗ ᐃᒪᖅᕕᐅᑉ ᐅᒃᑯᐊᖅᔪᐊᖓ ᒪᑐᓯᒪᕙᐅᒃ?
9ᐃᒪᖅᔪᐊᖅ ᓄᕗᔭᓂᒃ ᐊᓐᓄᕌᖅᑎᓚᐅᖅᐸᕋ,
10ᐃᒪᖅᔪᐊᓪᓗ ᐊᕕᒃᓯᒪᑦᔪᑎᒃᓴᖏᑦ ᓇᓗᓁᓚᐅᖅᐸᒃᑲ,
11ᐅᖃᐅᑎᓪᓗᒍᓗ, ‘ᑎᑭᑦᓴᕆᐊᖃᖅᑕᕕᑦ ᐅᖓᑖᓅᕆᐊᖃᓐᖏᓚᑎᑦ,
12ᑍᒪᓐᖓᑦ ᐃᓅᓕᕋᕕᑦ ᐅᓪᓛᒃᑯᑦ ᖃᐅᓕᖁᓪᓗᒍ ᑎᓕᓯᓚᐅᖅᓯᒪᕖᑦ,
13ᖃᐅᕙᓪᓕᐊᓕᖅᐸᑦ ᓄᓇᖅᔪᐊᖅ ᐃᓱᐊᒍᑦ ᑎᒍᔭᐅᖁᓪᓗᒍ,
14ᑕᕝᕙ ᐊᓯᑦᔨᖅᑕᐅᒐᔭᖅᐳᖅ ᒪᕐᕋᑎᑐᑦ ᐆᑕᐅᓪᓗᑎᒃ ᑕᖅᓴᖅᑖᖅᑐᑎᑐᑦ,
15ᐅᓪᓘᑉ ᖃᐅᒪᓂᖓ ᖃᐅᒪᓗᐊᕐᖕᒪᑦ ᐱᐅᖏᑦᑐᓕᔪᓄᑦ,
16ᐃᒪᖅᕕᐅᑉ ᐃᓗᐊᓂ ᓄᓇᒥᑦ ᑯᕕᔪᓄᐊᓚᐅᖅᓯᒪᕖᑦ?
17ᑐᖂᑉ ᐃᑎᖅᑕᖅᕕᖓᓂᒃ ᑕᑯᑎᑕᐅᓚᐅᖅᓯᒪᕖᑦ?
18ᖃᐅᔨᒪᒐᓚᒃᐱᐅᒃ ᓄᓇᖅᔪᐊᖅ ᖃᓄᖅ ᐊᖏᓂᖃᕐᖕᒪᖔᑦ?
19ᖃᐅᒪᔫᑉ ᐃᓂᖓᑕ ᐊᖅᑯᑎᖓ ᖃᐅᔨᒪᕕᐅᒃ?
20ᑖᒃᑯᐊ ᐃᓂᒋᔭᖓᓄᐊᕈᑦᔨᔪᓐᓇᖅᐲᑦ?
21ᖃᐅᔨᒪᔪᑎᑦ, ᑍᑦᓱᒪᓂ ᐃᓅᓯᒪᓕᓚᐅᕋᕕᑦ,
22ᖃᓐᓂᒃᓮᑦ ᐊᐳᑎᑦ ᐃᓂᖏᓐᓄᑦ ᐃᑎᓚᐅᖅᓯᒪᕖᑦ,
23ᑕᕝᕙᓃᑎᑉᐸᒃᑲ ᐊᑲᐅᖏᑦᑐᖅᑕᖃᓕᖅᑐᒧᑦ ᖁᒥᐅᑎᒋᓪᓗᒋᑦ,
24ᖃᐅᒪᔫᑉ ᐱᒋᐊᕐᖕᓂᖓᑕ ᐊᖅᑯᑎᖓᓄᐊᕆᐊᒥᒃ ᖃᐅᔨᒪᕖᑦ?
25ᑭᓇ ᐃᑎᖅᓴᓕᐅᓚᐅᖅᐸ ᓯᓚᓘᑉ ᑯᕕᕕᒃᓴᖓᓂᒃ?
26ᓯᓚᓗᒃᑎᑦᓯᓪᓗᓂ ᓄᓇᒧᑦ ᐃᓄᖃᖏᑦᑐᒧᑦ,
27ᐃᒥᖅᑎᑦᓯᔪᒪᓪᓗᓂ ᓄᓇᒥᒃ ᐸᓂᖅᑐᒥᒃ ᐃᒥᕈᒃᑐᒥᒡᓗ,
28ᓯᓚᓗᒃ ᐊᑖᑕᖃᖅᐹ?
29ᑭᓇᒧᑦ ᓯᑯ ᐃᕐᖕᓂᐊᕆᔭᐅᓯᒪᕚ?
30ᐃᒥᖅ ᐅᔭᕋᒃᑎᑐᑦ ᓯᑎᑎᒋᓕᖃᑦᑕᖅᐳᖅ,
31ᓴᑭᐊᑦᑎᐊᑦ ᐅᐃᒍᓕᕇᖑᓂᖏᑦ ᕿᓚᒃᓱᕈᓐᓇᖅᐱᒌᑦ?
32ᐅᓪᓗᕆᐊᑦ ᓴᖅᑭᑎᑦᓱᓐᓇᖅᐱᒌᑦ ᓇᓪᓕᐅᓐᓂᖏᑦ ᓇᓪᓕᐅᑎᔭᕌᖓᑕ,
33ᕿᓚᐅᑉ ᐋᖅᑭᒃᓯᒪᓂᕆᔭᕆᐊᖃᖅᑕᖏᓐᓂᒃ ᖃᐅᔨᒪᕖᑦ?
34ᓄᕗᔭᓄᑦ ᕾᒐᓛᖅᓗᑎᑦ ᑎᓕᓯᔪᓐᓇᖅᐲᑦ?
35ᖃᐅᒻᒪᓪᓚᖕᓂᒃ ᑎᓕᓯᔪᓐᓇᖅᐲᑦ ᓇᒧᑦ ᑲᓪᓕᖁᔨᓗᑎᑦ,
36ᑭᓇ ᓯᓚᑐᓂᕐᖕᒥᒃ ᓄᕗᔭᓄᑦ ᐱᑎᑦᓯᕙ?
37ᑭᓇ ᓯᓚᑐᓂᕐᖕᒥᓄᑦ ᓄᕗᔭᓂᒃ ᓈᓮᔪᓐᓇᖅᐹ?
38ᓄᓇ ᓯᓚᓗᖕᒧᑦ ᖃᐅᓯᖅᑎᑕᐅᔭᕌᖓᒥ ᓯᑎᒃᑎᑎᑕᐅᕙᒃᐹ
39ᓛᔭᑦ ᓂᕿᒃᓴᖏᓐᓂᒃ ᐆᒪᔪᖅᓯᐅᕈᓐᓇᖅᐲᑦ?
40ᓯᑎᒥᖕᓂ ᐃᔨᖅᓯᒪᓗᑎᒃ ᐊᖁᐱᑎᓪᓗᒋᑦ,
41ᑭᓇ ᑐᓗᒊᑦ ᓂᕿᒃᓴᖏᓐᓂᒃ ᑐᓂᓯᕙᒃᐸ?
