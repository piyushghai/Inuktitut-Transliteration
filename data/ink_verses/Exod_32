1ᐃᓄᐃᓪᓗ ᖃᐅᔨᓕᕋᒥᒃ ᒨᓯᓯ ᓱᓕ ᖃᖅᑲᒥᑦ ᐊᖅᑲᓚᐅᖏᓐᓂᖓᓂᒃ, ᐊᑯᓂᓗ ᑕᑉᐹᓃᓕᕐᖕᒪᑦ ᐂᕈᓂᐅᑉ ᐊᕙᑖᓄᐊᖅᓗᑎᒃ ᐅᖃᖅᕕᒋᓕᖅᐹᑦ, “ᐃᓐᓇ ᒨᓯᓯ ᓇᓗᓇᖅᓯᖕᒪᑦ ᖃᓄᐃᓕᖓᓕᕐᖕᒪᖔᑦ ᐃᑦᔨᑉᑎᒥᑦ ᐊᐅᓪᓚᕈᑦᔨᓚᐅᖅᑐᖅ ᐅᕙᑦᑎᓐᓂᒃ, ᒎᑎᓕᐅᓚᐅᕆᑦ ᐅᕙᑦᑎᓐᓂᒃ ᑕᓯᐅᖅᓯᓂᐊᖅᑐᒥᒃ.”
2ᐂᕈᓂᐅᑉ ᐅᖃᐅᑎᕔᑦ, “ᓄᐊᑦᓯᓕᕆᑦᓯ ᓄᓕᐊᑦᓯ, ᐃᕐᖕᓂᑦᓯ, ᐸᓂᑦᓯᓗ ᓯᐅᑎᒥᐅᑕᖏᓐᓂᒃ ᒎᓗᓂᒃ, ᑕᒪᒃᑯᐊᓗ ᐲᔭᖅᓗᒋᑦ ᐅᕙᓐᓄᐊᕈᑎᓯᒋᒃ.” 
3ᑕᕝᕙ ᐃᓄᓕᒫᑦ ᓯᐅᑎᒥᐅᑕᒥᖕᓂᒃ ᒎᓗᓂᒃ ᐲᔧᕗᑦ, ᐂᕈᓂᒧᐊᖅᓗᒋᓪᓗ. 
4ᐂᕈᓂᐅᓪᓗ ᓯᐅᑎᒥᐅᑍᑦ ᐱᒐᒥᒋᑦ ᐊᐅᒃᑎᑉᐰᑦ, ᑯᕕᓪᓗᒋᓪᓗ ᐋᖅᑭᒃᓯᕕᖕᒧᑦ, ᓄᕐᕋᓐᖑᐊᒥᒡᓗ ᓴᓇᕗᖅ.
5ᑕᕝᕙ ᐂᕈᓂ ᑐᓂᕐᕈᓯᖅᕕᒃᓴᒥᒃ ᐋᖅᑭᒃᓱᐃᕗᖅ ᐊᖑᓴᓪᓗᓐᖑᐊᑉ ᒎᓘᑉ ᓯᕗᕌᓂ ᐅᖃᖅᓗᓂᓗ, “ᖃᐅᒃᐸᑦ ᓇᓪᓕᐅᓐᓂᖅᓯᐅᕐᖕᓂᐊᖅᐳᒍᑦ ᐊᑕᓂᖅ ᓂᖅᑐᖅᑕᐅᖁᓪᓗᒍ.” 
6ᖃᐅᑎᓪᓗᒍ ᐅᓪᓛᒻᒪᕆᒃᑯᑦ ᒪᑭᑉᐳᑦ ᐆᒪᔪᓂᒃ ᑐᓂᕐᕈᑎᒃᓴᓂᒃ ᐆᑕᒃᓴᓂᒃ ᓇᒃᓴᖅᓗᑎᒃ ᐃᓚᖏᓪᓕ ᑐᓂᕐᕈᑎᒃᓴᓂᒃ ᓂᕆᔭᒃᓴᓂᒃ ᓇᒃᓴᖅᓗᑎᒃ. ᐃᓄᐃᓪᓗ ᐃᖏᑉᐳᑦ ᓂᕆᖃᑎᒌᓕᖅᓗᑎᒃ ᐃᒥᖃᑎᒌᓕᖅᐳᓪᓗ ᐋᖓᔮᓕᖅᓗᑎᒃ, ᐃᓚᖏᑦ ᑖᓂᓯᓕᖅᐳᑦ ᐃᓚᖏᓪᓗ ᓄᓕᐊᖅᓗᑎᒃ.
7ᐊᑕᓂᖅ ᐅᖃᖅᐳᖅ ᒨᓯᓯᒧᑦ, “ᒫᓐᓇᑦᓴᐅᑎᒋ ᐃᓅᖃᑎᖕᓄᑦ ᐊᑎᖅᓵᓕᕆᑦ, ᐃᓅᖃᑎᑎᑦ, ᐃᑦᔨᑉᑎᒥᑦ ᐊᐅᓪᓚᕈᑎᓚᐅᖅᑕᑎᑦ, ᐊᔪᖅᑐᓕᓕᕐᖕᒪᑕ ᕿᒤᓪᓗᑎᒡᓗ ᐅᕙᓐᓂᒃ. 
8ᑖᒃᑯᓄᖓ ᐊᑐᖅᑕᐅᖁᓚᐅᖅᑕᓐᓂᒃ ᒪᓕᒃᑕᐅᖁᓚᐅᖅᑕᓐᓂᒡᓗ ᕿᒤᓯᒪᓕᕇᕐᖕᒪᑕ; ᒎᓗᒥᒃ ᐊᐅᒃᑎᑦᓯᓪᓗᑎᒃ ᐃᒻᒧᒃᓯᐅᒐᐅᑉ ᓄᕐᕋᓐᖑᐊᖓᓂᒃ ᓴᓇᓯᒪᓕᖅᐳᑦ ᑖᓐᓇᓗ ᑐᒃᓯᐊᖅᕕᒋᓪᓗᒍ ᑐᓂᕐᕈᓯᖅᕕᒋᓯᒪᓕᖅᐹᑦ. ᐅᖃᖅᓗᑎᒡᓗ ‘ᑖᒃᑯᐊ ᑕᕝᕙ ᒎᑎᓯ, ᐄᓴᕅᓕᒥᐅᖑᔪᓯ ᐃᑦᔨᑉᑎᒥᑦ ᐊᐅᓪᓚᕈᑦᔨᔨᒋᓚᖅᑕᓯ.’” 
9ᐊᑕᓂᖅᓗ ᐅᖃᖅᐳᖅ ᒨᓯᓯᒧᑦ, “ᖃᐅᔨᕙᒃᑲ ᐃᓄᐃᑦ ᑖᒃᑯᐊ ᓯᑎᔪᐊᓘᓂᖏᑦ. 
10ᒫᓐᓇ ᐅᕙᓐᓂᒃ ᓄᖅᑲᖅᑎᑦᓯᓇᓱᐊᕐᖕᓂᐊᕐᖕᓇᒃ, ᐃᓄᐃᑦ ᑖᒃᑯᐊ ᓂᓐᖓᐅᑎᒻᒪᕆᒐᒃᑭ, ᐊᓯᕈᕐᖕᓂᐊᓕᖅᐸᒃᑲ. ᐃᕝᕕᓪᓕ ᑭᖑᕚᒃᓴᑎᓪᓗ ᐃᓅᖃᑎᒌᒡᔪᐊᓐᖑᖅᑎᓐᓂᐊᖅᐸᒃᑲ.”
11ᒨᓯᓯᓕ ᐃᓗᖏᖅᓱᖅᓗᓂ ᑐᒃᓯᐊᓕᖅᐳᖅ ᐊᑕᓂᕐᖕᒧᑦ ᒎᑎᒥᓄᑦ ᐅᖃᖅᓗᓂᓗ, “ᐊᑕᓃᖅ, ᓱᖕᒪᑦ ᐃᓄᖁᑎᖕᓄᑦ ᑍᒫᕌᓗᒃ ᓂᓐᖓᐅᒪᔪᒃᓴᐅᕖᑦ? ᑖᒃᑯᐊ ᓴᐳᑎᓚᐅᕋᕕᒋᑦ ᐃᑦᔨᑉᑎᒥᑦ ᐊᔪᒐᖃᖏᓐᓂᕐᖕᓄᑦ ᐱᔪᓐᓇᕐᖕᓂᖅᔪᐊᕐᖕᓄᓪᓗ. 
12ᓱᖕᒪᑦ ᐃᑦᔨᑉᑎᒥᐅᑦ ᐅᖃᕈᓐᓇᖅᓯᔪᒫᓕᖅᐹᑦ ᐃᓄᖁᑎᑎᑦ ᐊᐅᓪᓚᕈᑦᔭᐅᓚᐅᕐᖕᓂᕋᖅᓗᒋᑦ ᐃᑦᔨᑉᑎᒥᑦ, ᑐᖁᑦᓴᖅᑐᕈᒪᓪᓗᒋᑦ ᖃᖅᑲᓕᖕᒥ ᐊᓯᕈᕆᐊᖅᑐᕈᒪᓪᓗᒋᓪᓗ ᓄᖑᑦᓯᐊᖅᓗᒋᑦ? ᓂᓐᖓᐅᒪᔪᓐᓁᓚᐅᕆᑦ; ᐃᓱᒪᒋᔧᑦ ᓴᖑᑎᓚᐅᕈᒃ ᐊᓯᕈᖅᑕᐅᓂᖅᓗ ᑕᒪᓐᓇ ᐃᓄᖁᑎᖕᓄᑦ ᑎᑭᑎᓐᓂᐊᕐᖕᓇᒍ. 
13ᐱᔨᒋᓚᐅᖅᑕᑎᑦ ᐃᖅᑲᐅᒪᓚᐅᒃᑭᑦ, ᐂᕝᕙᕋᕼᐋᒻ, ᐂᓴᑭᓗ, ᔧᑯᓗ, ᑖᒃᑯᓄᖓ ᐊᖏᒻᒪᕆᓚᐅᕋᕕᑦ ᑭᖑᕚᖃᕈᒫᕐᖕᓂᕋᖅᓗᒋᑦ ᐅᓪᓗᕆᐊᑎᑐᑦ ᐅᓄᖅᑎᒋᔪᓂᒃ ᑭᖑᕚᖏᓪᓗ ᓄᓇᒥᒃ ᐊᖏᕈᑎᒋᓯᒪᔭᕐᖕᓂᒃ ᑐᓂᓯᕕᒋᓂᐊᕐᖕᓂᕋᖅᓗᒋᑦ ᓄᓇᒋᓂᐊᖅᑕᖏᓐᓂᒃ ᐃᓱᖃᖏᑦᑐᒧᑦ.” 
14ᑕᕝᕙ ᐊᑕᓂᐅᑉ ᐃᓱᒪᒋᓚᐅᖅᑕᓂ ᓴᖑᑎᓕᖅᐹ ᐃᓄᖁᑎᒥᓄᓪᓗ ᐊᓯᕈᖅᑕᐅᓇᖅᑐᒥᒃ ᑎᑭᑎᑦᓯᔪᒪᔪᓐᓁᖅᐳᖅ.
15ᒨᓯᓯ ᑕᕝᕙ ᖃᖅᑲᒥᑦ ᐊᖅᑲᓕᖅᐳᖅ, ᑎᒍᒥᐊᖅᓗᓂ ᐱᖁᔭᓂᒃ ᑎᑎᕋᖅᕕᒋᓯᒪᔫᖕᓂᒃ ᐅᔭᕌᖕᓂᒃ ᒪᕐᕉᖕᓂᒃ ᑖᒃᑯᐊᒡᓗ ᐃᒡᓗᒃᑐᑦ ᑎᑎᕋᕕᒋᓯᒪᕘᒃ ᐊᑐᓂᑦ. 
16ᒎᑎᐅᓪᓗ ᓇᖕᒥᓂᖅ ᑖᒃᑯᐊᒃ ᓴᓇᓚᐅᖅᐰᒃ ᓇᖕᒥᓂᖅᓗ ᑎᑎᕋᖅᕕᒋᓪᓗᓂᒋᑦ ᐱᖁᔭᓂᒃ.
17ᔮᓱᐊᓗ ᑐᓵᓕᕋᒥ ᐃᓄᖕᓂᒃ ᓂᐱᖅᑯᖅᑐᓪᓗᑎᒃ ᕾᒐᓛᖅᑐᓂᒃ ᒨᓯᓯᒧᑦ ᐅᖃᖅᐳᖅ, “ᓂᐱᖅᔪᐊᖃᓕᖅᐳᖅ ᑕᖕᒫᖅᓯᒪᕕᖕᒥ ᐅᓇᑕᖅᑐᑦ ᓂᐱᖏᑎᑐᑦ.”
18ᒨᓯᓯᓕ ᐅᖃᖅᐳᖅ, “ᐅᓇᑕᕐᖕᓂᕐᖕᒥ ᓵᓚᖃᖅᑐᑎᑐᑦ ᓂᐱᖃᓐᖏᓚᑦ ᐅᕝᕙᓗ ᓵᓚᐅᔪᑎᑐᑦ ᓂᐱᖃᕐᖕᒥᓇᑎᒃ; ᐃᓐᖏᖅᕙᓗᒃᑐᓂᒡᓕ ᑐᓵᔪᖓ.”
19ᒨᓯᓯᓕ ᑕᖕᒫᖅᓯᒪᕕᖕᒧᑦ ᖃᒡᓕᒐᒥ ᑕᑯᓕᖅᐳᖅ ᓄᕐᕋᓐᖑᐊᒥᒃ ᐃᓄᖕᓂᒡᓗ ᑖᓂᓯᖅᑐᓂᒃ, ᐃᓗᐃᓪᓕᓂᕐᖕᒧᑦ ᓂᓐᖓᒃᑐᐊᓘᕗᖅ. ᑕᒫᓂᓗ ᖃᖅᑲᐅᑉ ᑭᒡᓕᖓᓂ, ᑎᒍᒥᐊᖅᑖᖕᓂ ᐅᔭᕌᒃ ᓂᓐᖓᖕᓂᕐᖕᒧᑦ ᒥᓗᕆᐅᑎᕚᒃ ᓯᖁᒥᓪᓗᒋᒡᓗ. 
20ᓄᕐᕋᓐᖑᐊᖅᓗ ᓴᓇᔭᐅᓯᒪᔪᖅ ᑎᒍᕚ, ᐃᑯᒪᒧᓪᓗ ᐊᐅᒃᑎᑉᐹ, ᓯᖃᓪᓕᑦᓯᐊᖅᓗᒍᓗ ᐳᔪᕋᖅᑎᑐᑦ ᑍᒤᓕᖅᑎᑉᐹ, ᐃᒥᕐᖕᒥᒡᓗ ᐃᓚᓪᓗᓂᐅᒃ. ᐄᓴᕅᓕᒥᐅᑦ ᑕᒪᑐᒥᖓ ᐃᒥᖅᑎᑉᐰᑦ. 
21ᒨᓯᓯᓗ ᐅᖃᖅᐳᖅ ᐂᕈᓂᒧᑦ, “ᐃᓄᒋᐊᒃᑐᖅᔪᐊᓂᑦ ᖃᓄᐃᓕᐅᖅᑕᐅᓐᓂᕋᕕᑦ, ᑍᒫᒃ ᐱᐅᖏᑦᑐᐊᓗᖕᒥᒃ ᐊᔪᖅᑐᓕᑎᑦᓯᓚᐅᖅᐲᑦ?”
22ᐂᕈᓂᐅᑉ ᑭᐅᕚ, “ᓂᓐᖓᐅᑎᑦᑍᓕᓐᖓ; ᐅᑯᐊ ᐃᓄᒐᓴᒡᔪᐊᑦ ᖃᐅᔨᒪᔭᑎᑦ ᐱᐅᖏᑦᑐᒥᒃ ᑲᔪᖏᖅᑐᐊᓘᓂᖏᑦ. 
23ᑖᒃᑯᓄᖓ ᐅᖃᐅᑦᔭᐅᓚᐅᕋᒪ, ‘ᐃᓐᓇ ᒨᓯᓯ ᓇᓗᓇᖅᓯᖕᒪᑦ ᖃᓄᐃᓕᖓᓕᕐᖕᒪᖔᑦ ᐃᑦᔨᑉᑎᒥᑦ ᐊᐅᓪᓚᕈᑦᔨᓚᐅᖅᑐᖅ ᐅᕙᑦᑎᓐᓂᒃ, ᒎᑎᓕᐅᓚᐅᕆᑦ ᐅᕙᑦᑎᓐᓂᒃ ᑕᓯᐅᖅᓯᓂᐊᖅᑐᒥᒃ.’ 
24ᐅᖃᐅᑎᓚᐅᖅᐸᒃᑲᓕ, ‘ᓇᓪᓕᐊᑦ ᒎᓗᖁᑎᖃᖅᑐᖅ ᐲᔧᓚᐅᖅᓕ’; ᑕᕝᕙ ᑐᓂᔭᐅᓚᐅᖅᐳᖓ ᑖᒃᑯᓇᓐᖓᑦ, ᐃᑯᒪᒧᐊᖅᓗᒋᓪᓕ ᐊᐅᒃᑎᓚᐅᖅᐸᒃᑲ, ᑕᕝᕙᓐᖓᓪᓗ ᑕᕝᕙ ᓄᕐᕋᓐᖑᐊᒥᒃ ᓴᖅᑭᑦᑐᖃᓕᓚᐅᖅᐳᖅ.”
25ᒨᓯᓯᓕ ᖃᐅᔨᒐᒥ ᐂᕈᓂᐅᑉ ᐃᓄᖕᓂᒃ ᑕᓯᐅᖅᓯᓯᒪᓂᖓᓂᒃ ᑐᑮᕈᑎᓂᕐᖕᒧᑦ ᐃᒻᒥᖕᓂᒡᓗ ᓯᓔᕐᕆᓯᒪᓂᖏᓐᓂᒃ ᑲᓐᖑᓲᑎᒃᓴᐅᓕᖅᓗᑎᒡᓗ ᐊᑭᕋᖅᑐᖅᑎᖏᑕ ᓯᕗᕌᓂ. 
26ᑕᕝᕙ ᒨᓯᓯ ᑕᖕᒫᖅᓯᒪᕕᐅᑉ ᐃᑎᖅᑕᖅᕕᖓᓂ ᓂᑯᕕᑉᐳᖅ ᕾᒐᓛᓕᖅᓗᓂᓗ, “ᐊᑕᓂᕐᖕᒥᒃ ᒪᓕᒍᒪᔪᑦ ᒪᐅᖓ ᐅᕙᓐᓄᑦ ᕾᓚᐅᖅᓕᑦ!” ᑕᕝᕙ ᓕᕔᑎᓕᒫᑦ ᑕᒪᐅᓐᖓᖅᐳᑦ ᒨᓯᓯᐅᑉ ᐊᕙᑖᓄᑦ, 
27ᐅᖃᐅᑎᕔᓪᓗ, “ᐊᑕᓂᖅ ᐄᓴᕅᓕᒥᐅᑦ ᒎᑎᖓ ᐅᖃᖅᐳᖅ, ‘ᐃᓕᑦᓯ ᐊᑐᓂᑦ ᓴᕕᒡᔪᐊᒥᒃ ᑎᒍᓯᔪᒃᓴᐅᕗᓯ, ᑕᖕᒫᖅᓯᒪᕕᐅᑉ ᐹᖓᓂᑦ ᐱᒋᐊᖅᓗᓯ ᐃᓱᐊᓄᑦ ᑎᑭᓪᓗᓯ ᑐᖁᕅᖁᓪᓗᓯ ᖃᑕᓐᖑᑎᑦᓯᓐᓂᒃ, ᐃᓚᓐᓇᕆᔭᑦᓯᓐᓂᒡᓗ, ᐃᓅᖃᑎᑦᓯᓐᓂᒡᓗ.’” 
28ᓕᕔᑎᓪᓗ ᒨᓯᓯᒧᑦ ᐱᖁᔭᐅᓂᕐᖕᒥᓂᒃ ᓈᓚᒃᐳᑦ, ᑐᖁᑦᓯᓪᓗᑎᒡᓗ ᐃᓄᖕᓂᒃ 3,000-ᑦ ᖃᓂᒋᔮᓂ ᑕᕝᕙᓂ ᐅᓪᓗᒥ. 
29ᒨᓯᓯᓗ ᐅᖃᖅᐳᖅ ᓕᕔᑎᓄᑦ, “ᐅᓪᓗᒥ ᐃᓕᑦᓯᓐᓂᒃ ᐃᑦᔪᕐᖕᓁᓕᖅᑎᑉᐳᓯ ᐱᑎᑕᐅᓪᓗᓯᓗ ᑐᓂᕐᕈᓯᖅᑎᑦᓯᔨᐅᓂᕐᖕᒥᒃ ᐊᑕᓂᕐᖕᒧᑦ ᑕᒪᓐᓇ ᐱᔨᑦᓯᕈᑕᐅᖁᓪᓗᒍ ᐃᓕᑦᓯᓐᓄᑦ ᑐᖁᑦᓯᓚᐅᕐᖕᓂᑦᓯᓐᓄᑦ ᐃᕐᖕᓂᑦᓯᓐᓂᒃ ᖃᑕᓐᖑᑎᑦᓯᓐᓂᒡᓗ, ᑍᒤᒻᒪᑦ ᐊᑕᓂᐅᑉ ᑐᓂᓯᕕᒋᕚᓯ ᓇᖕᒥᓂᖅ ᓮᒻᒪᖅᑎᑦᓯᓂᕐᖕᒥᓂᒃ.”
30ᖃᐅᑎᓪᓗᒍ ᒨᓯᓯ ᐃᓄᖕᓄᑦ ᐅᖃᓕᖅᐳᖅ, “ᐊᔪᖅᑐᓕᓚᐅᖅᐳᓯ ᐊᖏᔪᖅᔪᐊᒥᒃ ᐊᔪᖅᑐᓕᓂᕐᖕᒥᒃ. ᒫᓐᓇᓕ ᖃᖅᑲᒧᑦ ᒪᔪᕋᕐᖕᓂᐊᖅᐳᖓ ᐊᑕᓂᕐᖕᒧᑦ; ᖃᐅᔨᔭᖅᑐᕋᓱᐊᖅᓗᖓ ᐃᓱᒪᒋᔪᓐᓁᖅᑕᐅᔪᓐᓇᕐᖕᒪᖔᑦᓯ ᐊᔪᖅᑐᓕᓂᑦᓯᓐᓂᑦ.” 
31ᒨᓯᓯᓗ ᖃᖅᑲᒧᑦ ᐅᑎᕋᒥ ᐊᑕᓂᕐᖕᒧᑦ ᐅᖃᖅᐳᖅ, “ᐅᑯᐊ ᐃᓄᐃᑦ ᐊᔪᖅᑐᓕᓯᒪᕗᑦ ᐊᖏᔪᖅᔪᐊᒥᒃ ᐊᔪᖅᑐᓕᓂᕐᖕᒥᒃ. ᒎᑎᓕᐅᖅᓯᒪᖕᒪᑕ ᒎᓗᒥᑦ ᓴᓇᓯᒪᔭᒥᖕᓂᒃ ᑐᒃᓯᐊᖅᕕᒋᓯᒪᓕᖅᓗᓂᑦᔪᒡᓗ. 
32ᒫᓐᓇ ᐃᓱᒪᒋᔪᓐᓁᖅᕕᒋᓚᐅᒃᑭᑦ ᐊᔪᖅᑐᓕᓂᖏᓐᓂᑦ; ᐃᓱᒪᒋᔪᓐᓁᖅᕕᒋᓂᐊᖏᒃᑯᕕᒋᑦ ᐊᔪᖅᑐᓕᓂᖏᓐᓂᑦ, ᑕᕝᕙ ᐊᑎᕋ ᐲᖅᑕᐅᔪᒃᓴᐅᕗᖅ ᑎᑎᕋᖅᓯᒪᔭᕐᖕᓂᑦ ᐃᓄᖁᑎᕕᑦ ᐊᑎᒃᑯᕕᖏᓐᓂᑦ.”
33ᐊᑕᓂᐅᓪᓕ ᒨᓯᓯ ᑭᐅᕚ, “ᐅᕙᓐᓄᑦ ᑭᓯᐊᓂ ᐊᔪᖅᑐᓕᓯᒪᔪᑦ ᐊᑎᖏᑦ ᐲᔭᕐᖕᓂᐊᖅᐸᒃᑲ ᐊᑎᒃᑯᕕᖁᑎᓐᓂᑦ. 
34ᒫᓐᓇᓕ ᐅᑎᓕᕆᑦ, ᐃᓄᐃᓪᓗ ᑕᓯᐅᕆᐊᖅᑐᓕᒃᑭᑦ ᑕᕝᕗᖓ ᐃᓕᖕᓄᑦ ᐅᖃᐅᑎᒋᓯᒪᔭᓐᓄᑦ. ᑕᑯᒋᓪᓗ ᐂᖏᓕᖁᑎᒐ ᓯᕗᓂᑦᓯᓐᓄᑦ ᑎᓕᓂᐊᖅᐸᕋ, ᑭᓯᐊᓂᓕ ᖃᖓᑐᐃᓐᓇᖅ ᓱᒋᐊᖅᓯᕕᒃᓴᕋ ᓇᓪᓕᐅᑎᒃᐸᑦ ᐃᓄᐃᑦ ᑖᒃᑯᐊ ᓱᒋᐊᕈᒫᖅᐸᒃᑲ ᐊᔪᖅᑐᓕᓯᒪᓂᖏᑦ ᒪᓕᒡᓗᒋᑦ.”
35ᐊᑕᓂᖅᓕ ᐃᓄᖕᓄᑦ ᑎᑭᑎᑦᓯᓕᖅᐳᖅ ᖃᓂᒪᓇᖅᑐᒥᒃ, ᐂᕈᓂᒥᒃ ᓴᓇᑎᑦᓯᓚᐅᕐᖕᓂᖏᑦ ᓄᕐᕋᓐᖑᐊᒥᒃ ᒎᓗᒥᒃ ᐱᑦᔪᑎᒋᓪᓗᒋᑦ.
