1ᐊᑕᓂᐅᑉ ᒨᓯᓯ ᐃᒫᒃ ᐅᖃᐅᑎᕚ, 
2“ᐄᓴᕅᓕᒥᐅᑦ ᐅᖃᐅᑎᒃᑭᑦ; ᒪᓕᒊᑦ ᐅᑯᐊ ᐊᑐᖅᑕᐅᔭᕆᐊᖃᖅᐳᑦ ᐅᒃᐱᕐᖕᓂᕐᖕᒥ ᓇᓪᓕᐅᓐᓂᖅᓯᐅᕐᖕᓃᑦ ᐱᓪᓗᒋᑦ, ᐄᓴᕅᓕᒥᐅᑦ ᑲᑎᕝᕕᒋᕙᒃᑕᖏᓐᓂ ᑐᒃᓯᐊᖃᑎᒌᖕᓂᕐᖕᒧᑦ. 
3ᐅᓪᓗᓂᒃ 6-ᓂᒃ ᐱᓇᓱᐊᖅᕕᒃᓴᖃᖅᐳᓯ, ᐅᓪᓗᐃᓪᓕ 7-ᖓᑦ ᓴᐸᑎᐅᕗᖅ ᑕᕾᖅᓯᖅᕕᒃ, ᐅᓪᓗᖅ ᑖᓐᓇ ᑐᒃᓯᐊᕐᖕᓂᕐᖕᒧᑦ ᑲᑎᒪᕕᒃᓴᐅᕗᖅ. ᓱᓇᒥᒡᓘᓐᓃᑦ ᓴᓇᔪᒃᓴᐅᓐᖏᓚᑎᑦ; ᓇᓂᑐᐃᓐᓇᖅ ᓄᓇᖃᕋᓗᐊᕈᕕᑦ, ᐊᑕᓂᐅᑉ ᓴᐸᑎᒋᖕᒪᒍ. 
4ᐅᑯᐊ ᑕᕝᕙ ᐊᑕᓂᐅᑉ ᓇᓪᓕᐅᓐᓂᖅᓯᐅᕐᕕᐅᖁᔭᖏᑦ, ᑐᒃᓯᐊᖃᑎᒌᖕᓂᕐᖕᒧᑦ ᑲᑎᒪᕝᕕᐅᖁᓪᓗᒋᑦ ᐅᖃᐅᓯᕆᔭᕆᐊᖃᖅᐸᓯ ᓇᓪᓕᐅᑎᔭᕌᖓᑕ.”
5ᖄᖏᖅᑕᐅᕕᒃ, ᐱᒋᐊᓲᖑᕗᖅ ᐅᓪᓛᒃᑯᑦ ᖃᐅᒻᒪᓕᖅᑎᓪᓗᒍ ᐅᓪᓗᐃᑦ 14-ᖓᓂ ᑕᖅᑮᓪᓗ ᓯᕗᓪᓕᖅᐹᖓᓂ. 
6ᐅᓪᓗᐃᑦ 15-ᖓᓂ ᑕᖅᑭᒥ ᑕᕝᕙᓂ ᐊᑕᓂᐅᑉ ᓇᓪᓕᐅᓐᓂᖅᓯᐅᖅᕕᐅᑎᑕᖓ ᐳᕙᓪᓚᖅᓴᐅᑎᖃᖏᑦᑐᒥ ᓂᐊᖂᔭᖅᑐᖅᕕᒃ ᐱᒋᐊᕐᖕᓂᖃᖅᐳᖅ; ᐅᓪᓗᓂᒃ 7-ᓂᒃ ᓂᐊᖂᔭᖅᑐᖃᑦᑕᕆᐊᖃᖅᐳᓯ ᐳᕙᓪᓚᖅᓴᐅᑎᖃᖏᑦᑐᓂᒃ. 
7ᑖᒃᑯᐊ ᐅᓪᓗᐃᑦ ᓯᕗᓪᓕᖅᐹᖓᓂᒃ ᑐᒃᓯᐊᖃᑎᒌᖕᓂᕐᖕᒧᑦ ᑲᑎᒪᔭᕆᐊᖃᖅᐳᓯ, ᖃᐅᑕᒫᖅᓯᐅᑎᑦᓯᓐᓂᒡᓗ ᐱᓇᓱᐊᕆᐊᖃᓐᖏᓚᓯ. 
8ᐅᓪᓗᓂᒡᓗ 7-ᓂᒃ ᑖᒃᑯᓇᓂ ᖃᐅᑕᒫᑦ ᐃᑯᐊᓚᑦᓯᓂᒃᑯᑦ ᑐᓂᕐᕈᓯᖃᑕᕆᐊᖃᖅᐳᓯ ᐊᑕᓂᕐᖕᒧᑦ. ᐅᓪᓗᐃᓪᓗ 7-ᖓᓂ ᑲᑎᒪᔭᕆᐊᖃᖅᐳᓯ ᑐᒃᓯᐊᖃᑎᒌᒃᓗᓯ, ᖃᐅᑕᒫᑦ ᐱᓇᓱᐊᒐᕆᕙᒃᑕᑦᓯᓐᓂᑦ ᓄᖅᑲᖓᓗᓯ.
9ᐊᑕᓂᐅᑉ ᒨᓯᓯ ᐅᖃᐅᑎᕚ, 
10“ᐄᓴᕅᓕᒥᐅᑦ ᐅᖃᐅᑎᒃᑭᑦ, ‘ᓄᓇᒧᑦ ᐃᓕᑦᓯᓐᓄᑦ ᐊᖏᕈᑎᒋᓯᒪᔭᓐᓄᑦ ᑎᑭᓯᒪᓕᕈᑦᓯ ᐱᕈᖅᓯᐊᓂᒡᓗ ᓂᕿᒃᓴᓂᒃ ᑲᑎᖅᓱᐃᓕᕌᖓᑦᓯ, ᑲᑎᖅᓱᖅᑕᓯ ᕿᓚᒃᓯᒪᔪᐃᑦ ᓯᕗᓪᓕᖅᐹᑦ ᑐᓂᔭᒃᓴᕆᕙᓯ ᑐᓂᕐᕈᓯᖅᑎᑦᓯᔨᒧᑦ. 
11ᑐᓂᕐᕈᓯᖅᑎᑦᓯᔨᐅᑉ ᑐᓂᕐᕈᑎᒋᔭᕆᐊᖃᖅᐹ ᐊᑕᓂᕐᖕᒧᑦ, ᐃᓚᓕᐅᖅᑕᐅᖁᓪᓗᒍ ᐱᑦᔪᑎᒋᓪᓗᑎᑦ. ᑐᓂᕐᕈᓯᖅᑎᑦᓯᔨᐅᑉ ᑐᓂᕐᕈᑎᒋᔭᒃᓴᕆᕚ ᐅᓪᓗᒥ ᓴᐸᑎᐅᑉ ᑭᖑᓂᑦᓯᐊᖓᓂ. 
12ᐅᓪᓗᒥ ᑕᕝᕙᓂ ᐱᕈᖅᑐᓂᒃ ᑐᓂᕐᕈᑎᖃᕕᑦᓯᓐᓂ, ᑐᓂᕐᕈᓯᕆᐊᖃᖅᐳᓯ ᐆᑕᒃᓴᒥᒃ ᐊᑕᓂᕐᖕᒧᑦ ᓰᐱᐅᑉ ᓄᕐᕋᖓᓂᒃ ᐊᕐᕌᒍᖃᖅᑐᒥᒃ ᐊᑕᐅᓯᕐᖕᒥᒃ ᖃᓄᐃᓐᓂᖃᖏᑦᓯᐊᖅᑐᒥᒃ. 
13ᐃᓚᓗᒍ ᓂᐊᖂᔭᒥᒃ ᐅᖁᒤᓐᓂᖃᖅᑐᒥᒃ 2-ᑭᓗᒍᕌᒻᒥᒃ ᐸᐅᕐᖎᑦ ᐅᖅᓱᖓᓂᒃ ᐃᓚᓗᒍ, ᑖᒃᑯᐊ ᑐᓂᔭᐅᔭᕆᐊᖃᖅᐳᖅ ᐃᑯᐊᓚᑦᓯᓂᒃᑯᑦ, ᑎᐱᖓ ᐊᑕᓂᐅᑉ ᒪᒪᕆᖕᒪᒍ. ᐃᓚᖃᕆᐊᖃᕆᕗᖅ ᐃᒥᒐᒃᓴᒥᒃ ᑐᓂᕐᕈᑎᒥᒃ ᕔᓂᒥᒃ 1-ᓖᑕᒥᒃ ᐊᖏᓂᖃᖅᑐᒥᒃ. 
14ᓂᐊᖂᔭᒥᒃ ᖃᓄᐃᑦᑐᑐᐃᓐᓇᕐᖕᒥᒃ ᓂᕆᔭᕆᐊᖃᓐᖏᓚᓯ, ᐃᒐᐅᑉ ᐃᓗᐊᒍᑦ ᐆᓯᒪᔪᒥᒡᓘᓐᓃᑦ, ᓄᑖᒥᒡᓘᓐᓃᑦ ᐱᕈᕇᖅᑐᒥᒃ, ᐅᓪᓗᒥ ᑭᓯᐊᓂ ᑕᕝᕙᓂ ᒎᑎᒧᑦ ᑐᓂᕐᕈᓯᖅᕕᒋᔭᑦᓯᓐᓂ ᓂᕆᔪᓐᓇᖅᓯᖃᑦᑕᕐᖕᓂᐊᖅᐳᓯ. ᑖᓐᓇ ᒪᓕᒐᖅ ᐊᑐᖅᑕᐅᖏᓐᓇᖃᑦᑕᕆᐊᓕᒃ ᑍᒪᓐᖓᓕᒫᖅ ᑭᖑᕚᑦᓯᓐᓄᑦ, ᓇᓂᑐᐃᓐᓇᖅ ᓄᓇᖃᕋᓗᐊᕈᑦᓯ.’”
15“ᐅᓪᓗᒥᒃ ᐊᑕᐅᓯᕐᖕᒥᑦ ᓴᐸᑎᐅᑉ ᑭᖑᓂᖓᓂ, ᑐᓂᕐᕈᓯᓚᐅᖅᑎᓪᓗᓯ ᐱᕈᖅᑐᓂᒃ ᓂᕿᒃᓴᓂᒃ, ᐱᓇᓱᐊᕈᓯᕐᖕᓂᒃ 7-ᓗᐊᑦᓯᐊᓂᒃ ᓈᓴᐃᔪᒃᓴᐅᕗᓯ. 
16ᐅᓪᓗᐃᑦ 50-ᖓᓐᓂᒃ, ᑖᒃᑯᐊ ᐱᓇᓱᐊᕈᓰᑦ 7-ᑦ ᑭᖑᓂᖓᓂ ᓴᐸᑎᐅᑉ ᓯᕗᓪᓕᖅᐹᑉ ᖃᐅᑐᐃᓐᓇᖓᓂ, ᑐᓂᕐᕈᓯᖅᑐᒃᓴᐅᕗᓯ ᐊᑕᓂᕐᖕᒧᑦ ᐱᕈᖅᑐᓂᒃ ᓂᐊᖂᔭᒃᓴᓂᒃ ᓄᑖᓂᒃ. 
17ᓇᓂᑐᐃᓐᓇᖅ ᓄᓇᖃᕋᓗᐊᕈᕕᑦ, ᒪᕐᕉᖕᓂᒃ ᓂᐊᖂᔭᖕᓂᒃ ᐆᓯᒪᔫᖕᓂᒃ ᑐᓂᕐᕈᓯᕆᐊᖃᖅᐳᓯ ᐊᑕᓂᕐᖕᒧᑦ ᑐᓂᕐᕈᓯᕐᖕᓂᐅᑉ ᓴᓂᐊᒍᑦ. ᐆᓯᒪᔫᒃ ᑖᒃᑯᐊᒃ ᓴᓇᓯᒪᔭᕆᐊᖃᖅᐴᒃ ᓂᐊᖂᔭᒥᑦ ᐅᖁᒤᓐᓂᖃᖅᑐᒥᒃ 2-ᑭᓗᒍᕌᒻᒥᒃ ᐳᕙᓪᓚᖅᓴᐅᑎᖃᖅᓗᓂᓗ ᑐᓂᕐᕈᑎᒋᔭᐅᔭᕆᐊᖃᖅᐴᒃ ᐱᕈᖅᑐᑦ ᓂᕿᒃᓮᑦ ᓯᕘᓪᓕᖅᐹᑦ ᑐᓂᕐᕈᑕᐅᓂᖏᓐᓂ ᐊᑕᓂᕐᖕᒧᑦ. 
18ᑖᒃᑯᐊ ᓂᐊᖂᔭᑦ ᑐᓂᕐᕈᑕᐅᔪᑦ ᐃᓚᖃᕆᐊᖃᖅᐳᑦ ᓰᐱᐅᑉ ᓄᕐᕋᖏᓐᓂᒃ ᐊᖑᑎᓂᒃ 7-ᓂᒃ, ᐊᑐᓂᑦ ᐊᕐᕌᒍᖃᖅᓗᑎᒃ ᐊᑕᐅᓯᕐᖕᒥᒃ ᖃᓄᐃᓐᓂᖃᖏᑦᓯᐊᖅᓗᑎᒃ, ᐃᓚᖃᕐᖕᒥᓗᑎᒃ ᐃᒻᒧᒃᓯᐅᒐᐅᑉ ᐸᖕᓂᖓᓂᒃ ᐊᑕᐅᓯᕐᖕᒥᒃ ᐃᓐᓇᒻᒪᕆᐅᖏᑦᑐᒥᒃ, ᓰᐱᐅᓪᓗ ᐊᖑᓴᓪᓗᖏᖕᓂᒃ ᒪᕐᕉᖕᓂᒃ. ᑖᒃᑯᐊ ᐊᑕᓂᕐᖕᒧᑦ ᐃᑯᐊᓚᑦᓯᓂᒃᑯᑦ ᑐᓂᕐᕈᑎᒋᔭᐅᔭᕆᐊᖃᖅᐳᑦ, ᓂᐊᖂᔭᑦ ᕔᓃᓪᓗ ᑐᓂᕐᕈᑕᐅᖃᓯᐅᑎᓗᑎᒃ, ᐃᑯᐊᓪᓚᒡᓗᒋᑦ, ᑖᒃᑯᐊ ᑎᐱᖏᑦ ᐊᑕᓂᐅᑉ ᒪᒪᕆᖕᒪᒋᑦ. 
19ᓱᓕ ᑐᓂᕐᕈᓯᒃᑲᓐᓂᕆᐊᖃᕆᕗᓯ ᒎᑦᓯᒥᒃ ᐊᖑᓴᓪᓗᕐᖕᒥᒃ ᐊᑕᐅᓯᕐᖕᒥᒃ, ᐊᔪᕐᖕᓃᑦ ᐱᑦᔪᑎᒋᓪᓗᒋᑦ, ᒪᕐᕉᖕᓂᒡᓗ ᓰᐱᐅᑉ ᓄᕐᕋᖏᖕᓂᒃ ᐊᑕᐅᓯᕐᖕᒥᒃ ᐊᕐᕌᒍᖃᖅᑑᖕᓂᒃ ᐃᓚᒋᔭᐅᑦᓯᐊᕐᖕᓂᖅ ᐱᑦᔪᑎᒋᓪᓗᒍ. 
20ᑐᓂᕐᕈᓯᖅᑎᑦᓯᔨ ᑐᓂᕐᕈᓯᖅᑎᑦᓯᔭᕆᐊᖃᖅᐳᖅ ᓰᐱᐅᑉ ᓄᕐᕋᖏᖕᓂᒃ ᒪᕐᕉᖕᓂᒃ, ᐃᓚᖃᖅᓗᑎᒃ ᓂᐊᖂᔭᒥᒃ ᓂᕿᒃᓮᑦ ᐱᕈᖅᑐᑦ ᓯᕗᓪᓕᖅᐹᖏᓐᓂᒃ. ᑖᒃᑯᐊ ᐊᑕᓂᕐᖕᒧᑦ ᑐᓂᕐᕈᑏᑦ ᐃᑦᔪᕐᖕᓁᑦᑑᕗᑦ. 
21ᐅᓪᓗᒥ ᑕᕝᕙᓂ ᑍᒤᓕᐅᖅᕕᒋᔭᑦᓯᓐᓂ ᑲᑎᒪᔭᕆᐊᖃᖅᐳᓯ ᑐᒃᓯᐊᖃᑎᒌᒃᓗᓯ ᖃᐅᑕᒫᖅᓯᐅᑎᓂᒃ ᐱᓇᓱᐊᒐᕐᖕᓂᑦ ᓄᖅᑲᖓᓗᓯ. ᑕᒪᓐᓇ ᒪᓕᒐᖅ ᐃᓕᖓᓂᐊᕐᖕᒪᑦ ᑍᒪᓐᖓᓕᒫᒧᑦ, ᓇᓂᑐᐃᓐᓇᖅ ᓄᓇᖃᕋᓗᐊᕈᑦᓯ.
22ᐱᕈᖅᑐᓂᒃ ᓂᕿᒃᓴᓂᒃ ᑲᑎᖅᓱᐃᓕᕌᖓᑦᓯ, ᐱᕈᖅᓰᕕᑦᓯ ᓯᓈᓃᑦᑐᑦ ᑲᑎᖅᓱᕐᖕᓂᐊᕋᓯᒋᑦ, ᑲᑎᖅᓱᐃᓗᓯᓗ ᓇᑲᓐᖏᑕᓯ ᐅᑎᖅᕕᒋᓂᐊᕋᓯᒋᒃ. ᑕᒪᒃᑯᐊ ᐊᔪᖅᓴᖅᑐᓄᑦ ᓄᓇᑐᖃᖃᖏᑦᑐᓄᓪᓗ ᐊᒥᐊᒃᑯᒋᔭᕆᐊᖃᖅᐸᓯ. ᐅᕙᖓ ᐊᑕᓂᐅᒐᒪ ᐃᓕᑦᓯ ᒎᑎᓯ.”
23ᐊᑕᓂᐅᑉ ᒨᓯᓯ ᐅᖃᐅᑎᕚ, 
24“ᐄᓴᕅᓕᒥᐅᑦ ᐅᖃᐅᑎᒃᑭᑦ: ᐅᓪᓗᐃᑦ ᓯᕗᓕᖅᐸᖓᓂ ᑕᖅᑮᑦ 7-ᖓᓐᓂ ᑕᕾᖅᓯᕕᖃᕆᐊᖃᖅᐳᓯ, ᑲᑎᒪᔭᕆᐊᖃᖅᐳᓯᓗ ᑐᒃᓯᐊᖃᑎᒌᖕᓂᕐᖕᒧᑦ, ᑎᑦᑐᓚᐅᑏᑦ ᓂᓪᓕᖅᐸᑕ. 
25ᖃᐅᑕᒫᖅᓯᐅᑎᑦᓯᓐᓂᒃ ᐱᓇᓱᐊᒐᕐᖕᓂᒃ ᓄᖅᑲᖓᔪᒃᓴᐅᕗᓯ, ᑐᓂᕐᕈᑎᒃᓴᓂᒡᓗ ᐃᑯᐊᓚᑎᑕᒃᓴᓂᒃ ᑐᓂᕐᕈᓯᖅᑐᒃᓴᐅᕗᓯ ᐊᑕᓂᕐᖕᒧᑦ.”
26ᐊᑕᓂᐅᑉ ᒨᓯᓯ ᐅᖃᐅᑎᕚ, 
27“ᐅᓪᓗᐃᑦ ᖁᓕᖓᓂ ᑕᕝᕙᓂ ᑕᖅᑮᑦ 7-ᖓᓐᓂ ᐊᕐᕌᒍᑕᒫᖅᓯᐅᑦ ᐊᔪᕐᖕᓂᕐᖕᓂᑦ ᐃᓱᒪᒋᔪᓐᓁᖅᑕᐅᕕᒃ ᓇᓪᓕᐅᑎᕗᖅ, ᑲᑎᒪᓗᓯ ᑐᒃᓯᐊᖃᑎᒌᒋᑦᓯ ᓂᕆᑦᑍᓕᓗᓯᓗ, ᐊᑕᓂᕐᖕᒧᓪᓗ ᑐᓂᕐᕈᓯᖅᓗᓯ ᐃᑯᐊᓚᑦᓯᓂᒃᑯᑦ. 
28ᐅᓪᓗᒥ ᑕᕝᕙᓂ ᐱᓇᓱᐊᕆᐊᖃᓐᖏᓚᓯ ᖃᐅᑕᒫᑦ ᐱᓇᓱᐊᖅᐸᒃᑕᑦᓯᓐᓂᒃ, ᑖᓐᓇ ᐅᓪᓗᖅ ᐊᔪᕐᖕᓂᕐᖕᓂᑦ ᐃᓱᒪᒋᔪᓐᓁᖅᑕᐅᕕᐅᖕᒪᑦ, ᐊᔪᕐᖕᓂᓯ ᐃᓱᒪᒋᔪᓐᓁᖅᑕᐅᖕᒪᑕ ᐊᑕᓂᐅᑉ ᒎᑎᓯ ᓵᖓᓂ. 
29ᓇᓪᓕᐊᑦ ᓂᕆᔪᖅ ᐅᓪᓗᒥ ᑕᕝᕙᓂ ᐃᓅᖃᑎᒋᔭᐅᓂᕐᖕᒥᑦ ᐊᕕᑕᐅᔭᕆᐊᖃᖅᐳᖅ. 
30ᐅᕙᖓᓗ ᐊᓯᕈᐃᓂᐊᖅᐳᖓ ᐃᓅᖃᑎᒌᓂᑦ ᑕᕝᕙᓐᖓᑦ ᓇᓪᓕᐊᓐᓂᒃ ᓴᓇᔪᖃᖅᐸᑦ ᐅᓪᓗᒥ ᑕᕝᕙᓂ. 
31ᑕᕝᕙᓂ ᓴᓇᔪᒃᓴᐅᓐᖏᓚᓯ ᓱᓇᒥᒡᓘᓐᓃᑦ. ᑕᒪᓐᓇ ᒪᓕᒐᖅ ᑍᒪᓐᖓᓕᒫᖅ ᐊᑐᕐᖕᓂᐊᖅᐳᖅ ᑭᖑᕚᑦᓯᓐᓄᓪᓗ, ᓇᓂᑐᐃᓐᓇᖅ ᓄᓇᖃᕋᓗᐊᕈᑦᓯ. 
32ᐅᓪᓗᖅ ᑖᓐᓇ ᓴᐸᑎᐅᖕᒪᑦ ᑕᕾᖅᓯᕕᒃ ᐃᓕᑦᓯ ᐱᓪᓗᓯ. ᑕᕝᕙᓂ ᓂᕆᔭᕆᐊᖃᓐᖏᓚᓯ. ᐅᓪᓗᐃᑦ 9-ᖓᓂᑦ ᐅᓐᓄᒃᑐᒥᑦ ᐱᒋᐊᖅᓗᒍ ᑖᓐᓇ ᐅᓪᓗᖅ ᐅᓐᓄᖓᓄᑦ ᐃᓱᖃᖅᓗᒍ, ᓴᐸᑎ ᑖᓐᓇ ᑲᒪᒋᓯᐊᖅᑕᒃᓴᕆᕙᓯ.”
33ᐊᑕᓂᐅᑉ ᒨᓯᓯ ᐅᖃᐅᑎᕚ, 
34“ᐄᓴᕅᓕᒥᐅᑦ ᐅᖃᐅᑎᒃᑭᑦ, ᑕᖅᑮᑦ 7-ᖓᓐᓂ ᐅᓪᓗᖓᑕ 15-ᖓᓐᓂ ᐊᑕᓂᐅᑉ ᓇᓪᓕᐅᓐᓂᖅᓯᐅᖅᕕᖓ ᑐᐱᖅᓯᒪᓂᕐᖕᒧᑦ ᓇᓪᓕᐅᑎᕗᖅ, ᓇᓪᓕᐅᑎᓯᒪᕙᒡᓗᓂ ᐅᓪᓗᓂᒃ 7-ᓂᒃ. 
35ᑖᒃᑯᐊ ᐅᓪᓗᐃᑦ ᓯᕗᓪᓕᖅᐹᖓᓐᓂ ᑲᑎᒪᔭᕆᐊᖃᖅᐳᓯ ᑐᒃᓯᐊᑲᑎᒌᒃᓗᓯ; ᓱᓇᒥᒡᓘᓐᓃᑦ ᓴᓇᔪᒃᓴᐅᓐᖏᓚᓯ. 
36ᐅᓪᓗᓂᒃ ᑖᒃᑯᓇᓂ 7-ᓂᒃ ᐃᑯᐊᓪᓚᒡᓗᒋᑦ ᑐᓂᕐᕈᓯᖃᑕᖅᑐᒃᓴᐅᕗᓯ ᐊᑕᓂᕐᖕᒧᑦ, ᐅᓪᓗᐃᑦ 8-ᖓᓂ ᑲᑎᒪᔪᒃᓴᐅᕗᓯ ᑐᒃᓯᐊᖃᑎᒌᒃᓗᓯ ᑐᓂᕐᕈᓯᖅᓗᓯᓗ ᐃᑯᐊᓪᓚᓗᒋᑦ ᐊᑕᓂᕐᖕᒧᑦ. ᑖᓐᓇ ᑕᕝᕙ ᓄᖅᑲᐅᑎᓯ ᓱᓇᒥᒡᓘᓐᓃᑦ ᓴᓇᔪᒃᓴᐅᓐᖏᓚᓯ.
37(ᑖᒃᑯᐊ ᑕᕝᕙ ᐊᑕᓂᐅᑉ ᓇᓪᓕᐅᓐᓂᖅᓯᐅᕕᐅᖃᑦᑕᖁᔭᖏᑦ, ᑖᒃᑯᓇᓂ ᑲᑎᖃᑕᕆᐊᖃᖅᐳᓯ ᑐᒃᓯᐊᖃᑎᒌᒃᓗᓯ, ᓂᕿᒃᓴᓂᒡᓗ ᐃᑯᐊᓚᑎᑕᒃᓴᓂᒃ ᑐᓂᕐᕈᓯᖃᑦᑕᕆᐊᖃᖅᐳᓯ ᐊᑕᓂᕐᖕᒧᑦ, ᓂᐊᖂᔭᒃᓴᓂᒡᓗ, ᕔᓂᒥᒡᓗ. ᑖᒃᑯᓇᓂ ᖃᐅᑕᒫᑦ ᑐᓂᔭᐅᔭᕆᐊᓕᖕᓂᒃ ᑐᓂᕐᕈᓯᖃᑦᑕᕆᐊᖃᖅᐳᓯ. 
38ᑖᒃᑯᐊ ᑐᓂᕐᕈᓯᕐᖕᓃᑦ ᐊᑕᓂᐅᑉ ᓴᐸᑎᖏᑕ ᐊᓯᐊᒍᑦ ᑐᓂᕐᕈᓯᕐᖕᓂᐅᕗᑦ, ᐊᒻᒪ ᓱᓕ ᑐᓂᕐᕈᓯᕆᐊᖃᕐᖕᓂᑦᓯ ᐱᔭᕆᐊᖃᖅᑐᑦ ᖄᒃᑲᓐᓂᐊᒎᕆᕗᑦ ᐊᖏᕈᑎᖃᕈᒪᓂᕐᖕᒧᓪᓘᓐᓃᑦ, ᑐᓂᕐᕈᓯᕈᒪᓂᕐᖕᒧᓪᓘᓐᓃᑦ).
39ᐱᕈᖅᓯᐊᓂᒃ ᓂᕿᒃᓴᓂᒃ ᑲᑎᖅᓱᐃᔭᕇᕈᑦᓯ, ᑖᒃᑯᐊ ᓇᓪᓕᐅᓐᓂᖅᓯᐅᕐᖕᓃᑦ ᐊᑐᖃᑦᑕᕆᐊᖃᖅᐸᓯ, ᑕᖅᑮᑦ 7-ᖓᑕ ᐅᓪᓗᖓᑕ 15-ᖓᓂ ᐱᒋᐊᖅᓗᒍ ᐅᓪᓗᓂᒃ 7-ᓂᒃ; ᑖᒃᑯᐊ ᐅᓪᓗᐃᑦ ᓯᕗᓪᓕᖅᐹᖓᑦ ᕿᑲᖅᕕᐅᔭᕆᐊᖃᖅᐳᖅ, ᐅᓪᓗᐃᓪᓗ ᑖᒃᑯᐊ 8-ᖓᑦ ᕿᑲᖅᕕᐅᔭᕆᐊᖃᕆᕗᖅ. 
40ᑖᒃᑯᐊ ᐅᓪᓗᐃᑦ ᓯᕗᓪᓕᖅᐹᖓᓂ ᓇᐹᖅᑐᐃᑦ ᐸᐅᕐᖓᖏᑕ ᐱᐅᓂᖅᐹᖏᓐᓂᒃ ᐱᔭᕆᐊᖃᖅᐳᓯ, ᓇᐹᖅᑐᓪᓗ ᐹᒥᓂᒃ ᐊᑎᓖᑦ ᐊᕙᓚᖓᔪᖏᓐᓂᒃ ᓇᐹᖅᑐᓪᓗ ᐅᖃᐅᔭᖅᑯᖅᑐᔪᐃᑦ ᐊᕙᓚᖓᔪᖏᓐᓂᒃ ᐱᔭᕆᐊᖃᕆᕗᓯ, ᖁᕕᐊᓱᒡᓗᓯ ᐊᑕᓂᐅᑉ ᒎᑎᑦᓯ ᓵᖓᓂ ᓇᓪᓕᐅᓐᓂᖅᓯᐅᕆᐊᖃᖅᐳᓯ ᐅᓪᓗᓂᒃ 7-ᓂᒃ. 
41ᓇᓪᓕᐅᓐᓂᖅᓯᐅᕐᖕᓂᖅ ᑕᒪᓐᓇ ᖁᕕᐊᓲᑎᒋᓯᐅᒃ ᐅᓪᓗᓂᒃ 7-ᓂᒃ ᐊᕐᕌᒍ ᑕᒫᑦ. ᑕᒪᓐᓇ ᒪᓕᒐᖅ ᑲᒪᒋᔭᐅᑦᓯᐊᕆᐊᖃᖅᐳᖅ ᑍᒪᓐᖓᓕᒫᖅ ᑭᖑᕚᕆᔪᒫᖅᑕᑦᓯᓐᓂᑦ; ᓇᓪᓕᐅᓐᓂᖅᓯᐅᖃᑦᑕᕆᐊᖃᖅᐸᓯ ᑕᖅᑮᑦ 7-ᖓᓂ. 
42ᑐᐱᕐᖕᒦᑦᓴᕆᐊᖃᖅᐳᓯ ᐅᓪᓗᓂᒃ 7-ᓂᒃ; ᑕᒪᕐᖕᒥᒃ ᐄᓴᕅᓕᒥᐅᑦ ᑐᐱᕐᖕᒦᑦᓴᕆᐊᖃᖅᐳᑦ. 
43ᑭᖑᕚᓯ ᖃᐅᔨᒪᖁᓪᓗᒋᑦ ᐅᕙᖓ ᐄᓴᕅᓕᒥᐅᑦ ᑐᐱᕐᖕᒥᐅᑕᐅᑎᓚᐅᕋᒃᑭᑦ ᐃᑦᔨᑉᑎᒥᑦ ᑍᑦᓱᒪᓂ ᐊᐅᓪᓚᖅᑎᓐᓇᒃᑭᑦ. ᐅᕙᖓ ᐊᑕᓂᐅᒐᒪ ᒎᑎᓯ.”
44ᑍᒤᒪᑦ ᒨᓯᓯᐅᑉ ᐄᓴᕅᓕᒥᐅᑦ ᐊᑕᓂᐅᑉ ᓇᓪᓕᐅᓐᓂᖅᓯᐅᖅᕕᐅᖁᔭᖏᓐᓂᒃ ᓇᓗᓁᖅᓯᕕᒋᕔᑦ.
