1ᑕᕝᕙ ᔪᐸᕆ ᓁᒪᑍᑎᒥᐅᑕᖅ ᑭᐅᕗᖅ:
2“ᐃᓱᒫᓗᓕᕋᒪ ᑭᐅᔪᒪᓕᖅᐳᖓ,
3ᐅᖃᐅᓯᕆᔭᕐᖕᓄᑦ ᒥᑕᐅᑎᒋᔭᐅᓂᓐᓂᒃ ᑐᓵᒐᒪ,
4ᖃᐅᔨᒪᑦᓯᐊᖅᐳᑎᑦ ᑍᑦᓱᒪᓂᐊᓗᖕᓂᑦ,
5ᐱᐅᖏᑦᑐᓕᔫᑉ ᖃᓄᐃᓐᖏᑬᓐᓇᕐᖕᓂᖓ ᓁᑦᑑᕗᖅ,
6ᐊᔪᖏᑦᑐᖅᔪᐊᖑᓂᖓ ᕿᓚᖕᒧᑦ ᑎᑭᐅᑎᓯᒪᓕᕋᓗᐊᕈᓂ,
7ᐊᓯᐅᔪᒫᖅᐳᖅ ᐃᓱᖃᖏᑦᑐᒧᑦ ᐊᓇᖅᑕᕕᓂᕐᖕᒥᑐᑦ;
8ᓯᓐᓇᒃᑐᑎᑐᑦ ᐊᓯᐅᔪᒫᖅᐳᖅ, ᓇᓂᔭᐅᔪᓐᓁᖅᓗᓂᓗ;
9ᑕᑯᔭᐅᖃᑦᑕᓚᐅᖅᓗᓂ ᑕᑯᔭᐅᖃᑦᑕᕈᓐᓁᕈᒫᖅᐳᖅ,
10ᕿᑐᕐᖓᖏᑦ ᐱᑦᓯᐊᕋᓱᓕᕈᒫᖅᐳᑦ ᐊᒃᓱᔪᓂᒃ,
11ᓴᐅᓂᖏᑦ ᐃᓅᓱᒃᑑᓪᓗᓂ ᐊᔪᖅᑐᓕᓂᕕᓂᖏᓐᓂᒃ ᑕᑕᑉᐳᑦ,
12ᐱᐅᖏᑦᑐᓕᓂᖅ ᖃᓂᕐᖕᒥᓂ ᒪᒪᕆᒐᓗᐊᖅᐹ,
13ᐊᓐᓂᕆᓗᒍ ᖁᔭᓈᕈᒪᖏᒃᑲᓗᐊᖅᐸᒍ;
14ᓂᕆᔭᖏᓪᓕ ᐊᑭᐊᕈᖓᓂ ᖃᓯᓕᓇᖅᓯᓂᐊᖅᐳᑦ;
15ᐊᔪᖅᓴᖏᑦᔪᑎᓂᒃ ᐄᓯᓯᒪᕗᖅ ᒥᕆᐊᕐᖕᓂᐊᕆᕔᓪᓕ;
16ᖁᒡᓗᒋᐊᑉ ᑐᖁᓐᓇᖅᑐᖓᓂᒃ ᐄᓯᓂᐊᖅᐳᖅ;
17ᑰᖕᓂᒃ ᑕᑯᔪᓐᓇᖅᓯᓂᐊᓐᖏᓚᖅ,
18ᐱᓇᓱᐊᖅᓯᒪᔭᖏᑕ ᐱᕈᖅᑎᑕᖏᑦ ᐅᑎᖅᑎᑦᓱᒫᖅᐰᑦ,
19ᐊᒃᓱᔪᓂᒃ ᐅᖁᒤᒃᓴᖅᑎᑦᓯᓚᐅᕐᖕᒪᑦ ᑲᒪᒋᔪᒪᓇᓂᒋᓪᓗ,
20ᐱᔪᒪᕕᒡᔪᐊᕐᖕᓂᖓ ᓈᒻᒪᒃᓯᔪᓐᓇᖏᒻᒪᑦ,
21ᓂᕆᓕᕌᖓᒥ ᓂᕿᓂᒃ ᐊᒥᐊᒃᑯᖃᖅᐸᓐᖏᓚᖅ;
22ᐊᔪᖅᓴᓐᖏᕕᒡᔪᐊᓕᖅᑎᓪᓗᒍ ᐅᖁᒤᑦᑐᒧᑦ ᓵᓚᐅᓂᐊᖅᐳᖅ;
23ᓂᕆᓗᓂ ᐊᕿᐊᑦᑐᓕᖅᑎᓪᓗᒍ,
24ᓴᕕᒡᔪᐊᒥᑦ ᓴᕕᕋᔭᖕᒥᑦ ᕿᒫᔪᒪᖅᐳᖅ;
25ᖃᖅᔪᖅ ᑎᒥᖓᓂᒃ ᐳᑐᒥᓵᖅᓯᓪᓗᓂ ᐊᓂᒎᑎᕗᖅ,
26ᑕᕝᕙ ᑖᖅᑐᖅᔪᐊᕐᖕᒧᑦ ᑲᑎᖅᓱᓚᐅᖅᑕᖏᑦ ᐅᓕᒃᑕᐅᕗᑦ;
27ᕿᓚᖕᒥᑦ ᓇᓗᓁᖅᑕᐅᔪᒫᖅᐳᖅ ᐱᐅᖏᑦᑐᓕᓯᒪᓂᖓ,
28ᐃᒡᓗᒥᐅᑕᕆᔭᖏᑦ ᐊᓐᓂᑦᔭᐅᓗᑎᒃ ᐊᐅᓪᓚᕈᑦᔭᐅᔪᒫᖅᐳᑦ,
29ᑕᕝᕙ ᐱᐅᖏᑦᑐᓕᔪᖅ ᐃᓄᒃ ᑍᒫᒃ ᒎᑎᒧᑦ ᐱᓇᓱᐊᖅᕕᐅᔪᒫᖅᐳᖅ,
