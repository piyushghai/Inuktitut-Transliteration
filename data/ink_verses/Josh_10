1ᐊᑐᓁ-ᔨᑎᒃᓕ ᔪᕉᓴᓚᐅᑉ ᐊᖓᔪᖅᑳᖅᔪᐊᖓ ᑐᓴᕋᒥ ᔮᓱᐊᑉ ᓵᓚᖃᕐᖕᓂᖓᓂᒃ ᐊᓯᕈᖅᓯᓂᖓᓂᒡᓗ ᐂᒥᐅᑦ ᐊᖓᔪᖅᑳᖅᔪᐊᖓᓂᒃ, ᑐᖁᑦᓯᓂᖓᓂᓪᓗ ᐱᓂᐊᕐᖕᓂᕆᓚᐅᖅᑕᖓᓂᒡᓗ ᔨᕆᑰᑉ ᐊᖓᔪᖅᑳᖅᔪᐊᖓᓄᑦ, ᑐᓴᓚᐅᕆᕗᖅᓗ ᒋᐱᐅᓂᒥᐅᑦ ᐊᖏᖃᑎᖃᖅᓯᒪᓂᖏᓐᓂᒃ ᐄᓴᕅᓕᒥᐅᓂᒃ ᐃᓅᖃᑎᖃᑦᓯᐊᓕᕐᖕᓂᒋᓐᓂᒡᓗ, 
2ᔪᕉᓴᓚᒥᐅᑦ ᐊᖏᔪᒥᒃ ᑲᑉᐱᐊᓱᓕᖅᐳᑦ, ᒋᐱᐅᓂᒥᐅᑦ ᐃᒡᓗᒐᓴᖏᑦ ᐊᖏᔪᐊᓘᖕᒪᑕ, ᐊᖏᓂᖅᓴᐅᓚᐅᕐᖕᒪᓪᓗ ᐂᒥᑦ, ᐅᓇᑕᖅᑎᖁᑎᖏᓪᓗ ᐊᔪᖏᑦᑐᐊᓘᓪᓗᑎᒃ. 
3ᑍᒤᒻᒪᑦ ᐊᑐᓁ-ᔨᑎᒃ ᔪᕉᓴᓚᐅᑉ ᐊᖓᔪᖅᑳᖅᔪᐊᖓ ᐅᖃᕆᐊᖅᑐᖅᑎᑦᓯᕗᖅ ᐅᑯᓄᖓ ᐊᖓᔪᖅᑳᖅᔪᐊᓄᑦ ᕼᐅᕼᐊᒻᒧᑦ ᕼᐃᐸᕋᓐᒥᐅᑕᕐᖕᒧᑦ, ᐱᕋᒻᒧᑦ ᔭᕐᒨᑎᒥᐅᑕᕐᖕᒧᑦ, ᔮᐱᐊᒧᑦ ᓚᑮᓯᒥᐅᑕᕐᖕᒧᑦ, ᑎᐱᕆᒧᓪᓗ ᐃᒡᓚᓐᒥᐅᑕᕐᖕᒧᑦ ᐅᖃᐅᑎᓪᓗᒋᑦ, 
4“ᕾᓗᓯ ᐃᑲᔪᕆᐊᓚᐅᕆᑦᓯ ᐅᕙᓐᓂᒃ ᐅᓇᑕᕆᐊᕐᖕᓂᐊᕋᑦᑕ ᒋᐱᐅᓂᒥᐅᓂᒃ; ᑖᒃᑯᐊ ᐊᖏᖃᑎᖃᓚᐅᕐᖕᒪᑕ ᐅᓇᑕᖃᑎᖃᕈᒪᓇᑎᒃ ᔮᓱᐊᒥᒃ ᐄᓴᕅᓕᒥᐅᓂᒡᓗ.” 
5ᑍᒤᒻᒪᑦ ᑖᒃᑯᐊ ᐊᖓᔪᖅᑳᖅᔪᐊᑦ ᑕᓪᓕᒪᑦ ᐊᒧᕅᑎᒥᐅᑦ, ᑲᑎᓚᐅᖅᐳᑦ ᐃᓚᒌᓕᖅᓗᑎᒃ, ᔪᕉᓴᓚᒥᐅᑦ ᐊᖓᔪᖅᑳᖅᔪᐊᖓ, ᕼᐃᐸᕋᓐ ᐊᖓᔪᖅᑳᖅᔪᐊᖓ, ᔭᕐᒨᑎᒥᐅᑦ ᐊᖓᔪᖅᑳᖅᔪᐊᖓ, ᓚᑮᓯᒥᐅᑦ ᐊᖓᔪᖅᑳᖅᔪᐊᖓ, ᐃᒡᓚᓐ ᐊᖓᔪᖅᑳᖅᔪᐊᖓ, ᒋᐱᐅᓂ ᓴᓂᐊᓂ ᑕᖕᒫᖅᐳᑦ ᐅᓇᑕᕈᒪᓪᓗᒍ, ᐅᓇᑕᓕᓚᐅᖅᐳᓪᓗ.
6ᒋᐱᐅᓂᒥᐅᓪᓗ ᐅᖃᕆᐊᖅᑐᖅᑎᑦᓯᕗᑦ ᔮᓱᐊᒧᑦ ᑕᖕᒫᖅᓯᒪᑎᓪᓗᒋᑦ ᒋᐅᓪᒐᐅᓪᒥ ᐅᖃᖅᓗᑎᒃ: “ᑲᒪᒋᖏᑦᑑᑦᑍᓕᑎᒍᑦ ᐊᖓᔪᖅᑳᒃ; ᕾᑦᓴᐅᑎᒋᓚᐅᕆᑦ ᐃᑲᔪᕆᐊᖅᓗᑕ, ᐱᐅᓕᓚᐅᖅᑎᒍᑦ ᐊᒧᕅᑎᒥᐅᑦ ᐊᖓᔪᖅᑳᖅᔪᐊᓕᒫᖏᑦ ᖃᖅᑲᒥᐅᑍᑦ ᑕᐱᕇᒃᓗᑎᒃ ᐅᓇᑕᕆᐊᓕᕐᖕᒪᑕ ᐅᕙᑦᑎᓐᓂᒃ.”
7ᔮᓱᐊᓗ ᐅᓇᑕᖅᑎᖁᑎᒥᓂᒃ ᐱᓯᑎᐅᓂᖅᐹᓂᒃ ᐱᖃᑎᖃᖅᓗᓂ ᐊᐅᓪᓚᖅᐳᖅ ᒋᐅᓪᒐᐅᓪᒥᑦ. 
8ᐊᑕᓂᖅᓗ ᔮᓱᐊᒧᑦ ᐅᖃᖅᐳᖅ, “ᑲᑉᐱᐊᒋᑦᑍᓕᒃᑭᑦ, ᑐᓂᓯᕕᒋᔭᕇᖅᐸᒋᑦ ᓵᓚᖃᕐᖕᓂᕐᖕᒥᒃ ᑖᒃᑯᓂᖓ; ᐊᑕᐅᓯᕐᖕᒧᓪᓘᓐᓃᑦ ᐊᑭᒪᔭᐅᓂᐊᓐᖏᓚᑎᑦ.” 
9ᐅᓐᓄᐊᓕᒫᖅ ᔮᓱᐊᒃᑯᑦ ᒋᐅᓪᒐᐅᓪᒥᑦ ᒋᐱᐊᓐᒧᐊᕋᓱᓚᐅᖅᐳᑦ, ᐅᐸᓗᐃᓪᓗᒋᓪᓗ ᐊᒧᕅᑎᒥᐅᑦ ᐅᓇᑕᓕᖅᐰᑦ. 
10ᐊᑕᓂᐅᓪᓗ ᐊᒧᕅᑎᒥᐅᑦ ᐅᐃᒪᔮᖅᑎᓚᐅᖅᐰᑦ ᑕᑯᑐᐊᕐᖕᒪᑕ ᐄᓴᕅᓕᒥᐅᑦ ᐅᓇᑕᖅᑐᒃᓴᖁᑎᖏᓐᓂᒃ, ᐄᓴᕅᓕᒥᐅᓂᑦ ᒋᐱᐅᓂᒥ ᐅᓄᖅᑐᐊᓗᐃᑦ ᑐᖁᕋᖅᑕᐅᓚᐅᖅᐳᑦ, ᒪᓕᒃᑕᐅᓪᓗᑎᒡᓗ ᐊᖅᑯᑎᒃᑯᑦ ᖃᖅᑲᒥᑦ ᐱᑦ-ᕼᐅᕋᓐᒧᑦ ᑐᕌᖅᑐᒃᑯᑦ, ᐅᓇᑍᓐᓇᓚᐅᖅᐰᓪᓗ ᐊᔨᑲᒧᑦ ᒪᑮᑕᒧᓪᓗ ᑎᑭᓪᓗᑎᒃ. 
11ᐊᒧᕅᑎᒥᐅᑦ ᕿᒫᑎᓪᓗᒋᑦ ᐄᓴᕅᓕᒥᐅᓂᒃ, ᐊᖅᑲᖅᑎᓕᖅᑎᓪᓗᒋᑦ ᐱᑦ-ᕼᐅᕋᓐᒥᑦ, ᐊᑕᓂᖅ ᓇᑕᖅᑯᕐᖕᓇᖅᔪᐊᓂᒃ ᐊᖏᔫᑎᓂᒃ ᕿᓚᖕᒥᑦ ᑲᑕᒐᖅᑎᑦᓯᕗᖅ ᓄᓇ ᐊᔨᑲ ᑎᑭᓪᓗᒍ, ᑖᒃᑯᐊᓗ ᑐᖁᑕᐅᓚᐅᖅᐳᑦ ᑕᒪᒃᑯᓄᖓ; ᓇᑕᖅᑯᕐᖕᓇᖅᔪᐊᓄᑦ ᑐᖁᑕᐅᔪᑦ ᐅᓄᕐᖕᓂᖅᓴᐅᓚᐅᖅᐳᖅ ᐄᓴᕅᓕᒥᐅᓂᑦ ᓴᕕᒡᔪᐊᒧᑦ ᑐᖁᑕᐅᔪᓂᑦ. 
12ᐅᓪᓗᒥ ᑍᑦᓱᒪᓂ ᐊᑕᓂᐅᑉ ᓵᓚᖃᖅᑎᒻᒪᒋᑦ ᐊᒧᕅᑎᒥᐅᓂᒃ, ᔮᓱᐊ ᐄᓴᕅᓕᒥᐅᓕᒫᑦ ᖃᐅᔨᑎᓪᓗᒋᑦ ᐊᑕᓂᕐᖕᒧᑦ ᐅᖃᖅᐳᖅ,
13ᑕᕝᕙ ᓯᕿᓂᖅ ᓄᖅᑲᖓᓚᐅᖅᐳᖅ, ᑕᖅᑭᖅᓗ ᐊᐅᓚᑦᔭᓚᐅᓐᖏᓚᖅ, ᑖᒃᑯᐊ ᐃᓅᖃᑎᒌᒡᔪᐊᑦ ᓵᓚᖃᓚᐅᖅᑳᖅᑎᓐᓇᒋᑦ ᐊᑭᕋᒥᖕᓂᒃ. ᑕᒪᓐᓇᓗ ᑎᑎᕋᖅᑕᐅᓯᒪᕗᑦ ᔧᓵᑉ ᐊᒡᓚᖏᓐᓂ, ᓯᕿᓂᖅ ᓄᖅᑲᖓᓚᐅᐳᖅ ᕿᓚᐅᑉ ᕿᑎᐊᓂ, ᓂᐱᓚᐅᓐᖏᓚᖅᓗ ᐅᓪᓗᓕᒫᖅ ᓈᓪᓗᒍ. 
14ᑍᒤᑦᑐᖃᓚᐅᖅᓯᒪᓐᖏᓚᖅ ᑕᒪᑐᒪ ᓯᕗᕐᖓᒍᑦ ᑍᒤᑦᑐᖃᕐᖕᓂᐊᕈᓐᓃᖅᐳᖅᓗ ᑭᖑᓂᖓᒍᑦ, ᐊᑕᓂᐅᑉ ᓈᓚᖕᓂᕆᓚᐅᖅᑕᖓ ᐃᓄᑐᐃᓐᓇᕐᖕᒥᒃ, ᐊᑕᓂᖅ ᐅᓇᑕᖃᑕᐅᓚᐅᖅᐳᖅ ᐄᓴᕅᓕᒥᐅᑉ ᐃᓚᒋᓪᓗᒋᑦ!
15ᑕᒪᑐᒪ ᑭᖑᕐᖓᒍᑦ ᔮᓱᐊᒃᑯᑦ ᐅᓇᑕᖅᑎᖁᑎᓕᒫᖏᓪᓗ ᐅᑎᖅᐳᑦ ᑕᖕᒫᖅᓯᒪᕕᖕᒥᖕᓄᑦ ᒋᐅᓪᒐᐅᓪᒧᑦ.
16ᑖᒃᑯᐊ ᐊᒧᕅᑎᑦ ᐊᖓᔪᖅᑳᖅᔪᐊᖏᑦ ᑕᓪᓕᒪᑦ ᕿᒫᕗᑦ, ᐃᔨᖅᓗᑎᒡᓗ ᕾᕈᓱᖕᒧᑦ ᒪᑮᑕᒦᑦᑐᒧᑦ. 
17ᖃᐅᔨᔭᐅᒐᒥᒃ ᔮᓱᐊ ᐅᖃᐅᑦᔭᐅᕗᖅ, “ᐊᖓᔪᖅᑳᖅᔪᐊᑦ ᑕᓪᓕᒪᑦ ᓇᓂᔭᐅᕗᑦ, ᕾᕈᓱᖕᒥ ᐃᔨᖅᓯᒪᔪᑦ ᒪᑮᑕᒦᑦᑐᒥ.” 
18ᔮᓱᐊᓗ ᐅᖃᖅᐳᖅ, “ᐅᔭᕋᒡᔪᐊᓂᒃ ᐊᖏᔫᑎᓂᒃ ᐊᒃᓴᑳᑎᑦᓯᒋᑦᓯ ᕾᕈᓲᑉ ᐹᖓᓄᑦ, ᖃᐅᔨᓴᖅᑎᑦᓯᓗᓯᓗ ᐹᖓᓂ ᑖᒃᑯᐊ ᖃᐅᔨᓴᖅᑕᐅᖁᓪᓗᒋᑦ; 
19ᐃᓕᑦᓯᓕ ᓇᖕᒥᓂᖅ ᑕᕝᕙᓃᖏᓐᓇᖅᑍᓕᒋᑦᓯ, ᑲᔪᓯᒋᑦᓯ ᐊᑭᕋᓯ ᐅᓇᑕᕆᐊᖅᓗᒋᑦ ᑐᓄᐊᓂᑦ, ᐃᒡᓗᒐᓴᖏᓐᓄᐊᖅᑎᑦᑍᓕᓯᐅᒃ; ᐊᑕᓂᐅᑉ ᒎᑎᑦᓯ ᑖᒃᑯᓂᖓ ᓵᓚᖃᕐᖕᓂᕐᖕᒥᒃ ᑐᓂᓯᕕᒋᖕᒪᓯ.” 
20ᔮᓱᐊᒃᑯᓪᓕ ᐃᓚᖏᓪᓗ ᐄᓴᕅᓕᒥᐅᑦ ᑐᖁᕅᕕᒡᔪᐊᓚᐅᖅᐳᑦ ᑖᒃᑯᓂᖓ, ᓄᖒᑦᓯᓚᐅᖏᓐᓂᓕᒫᒥᖕᓂ, ᐊᒥᐊᒃᑯᖏᓪᓕ ᕿᒫᕗᑦ ᐃᒡᓗᒐᓴᖕᓄᑦ ᐊᕙᓗᓕᐅᖅᓯᒪᔪᓄᑦ, 
21ᔮᓱᐊᑉ ᑕᕝᕙ ᐃᓚᓕᒫᖏᑦ ᐅᑎᖅᐳᑦ ᑕᖕᒫᖅᓯᒪᕕᖕᒥᖕᓄᑦ ᒪᑮᑕᒧᑦ ᖃᓄᐃᖏᑦᓯᐊᖅᓗᑎᒃ.
22ᑕᕝᕙ ᔮᓱᐊ ᐅᖃᖅᐳᖅ, “ᕾᕈᓱᒃ ᒪᑐᐃᖅᓗᒍ, ᐊᖓᔪᖅᑳᖅᔪᐊᑦ ᑕᓪᓕᒪᑦ ᐅᕙᓐᓄᑦ ᕾᑎᓚᐅᖅᓯᐅᒃ.” 
23ᑕᕝᕙ ᕾᕈᓱᒃ ᒪᑐᐃᖅᐹᑦ, ᐊᖓᔪᖅᑳᖅᔪᐊᓪᓗ ᑕᓪᓕᒪᑦ ᐊᓂᑎᑕᐅᕗᑦ, ᐅᑯᓇᓐᖓᑦ ᐱᓯᒪᔪᑦ ᔪᕉᓴᓚᒥᑦ, ᕼᐃᐸᕋᓐᒥᑦ, ᔭᕐᒨᑎᒥᑦ, ᓚᑮᓯᒥᑦ, ᐃᒡᓚᓐᒥᓪᓗ. 
24ᑎᑭᐅᑎᒐᒥᑦᔪᒃ ᔮᓱᐊᑉ ᓵᖓᓄᐊᖅᑎᑉᐰᑦ, ᔮᓱᐊᑉ ᐄᓴᕅᓕᒥᐅᑦ ᐅᓇᑕᖅᑎᖏᓐᓄᑦ ᐊᖓᔪᖅᑳᑦ, ᑲᒪᔨᐅᔪᓪᓗ ᐱᖃᑎᒋᓚᐅᖅᑕᓂ ᕾᖁᕔᑦ ᐅᖃᐅᑎᓪᓗᒋᓪᓗ, “ᒪᐅᖓ ᖃᒡᓕᒋᐊᖅᓗᓯ, ᐊᖓᔪᖅᑳᖅᔪᐊᑦ ᖁᖓᓯᖏᑎᒍᑦ ᑐᑎᓚᐅᖅᓯᐅᒃ.” ᑕᕝᕙ ᕾᓪᓗᑎᒃ, ᖁᖓᓯᖏᑎᒍᑦ ᑐᑎᒻᒥᓕᖅᐰᑦ. 
25ᔮᓱᐊᓪᓗ ᐅᖃᐅᑎᕔᑦ, “ᑲᑉᐱᐊᓱᒐᓯ, ᓴᐱᖅᑍᓕᒋᑦᓯᓗ; ᓴᓐᖏᔫᓗᓯ ᓯᕘᕋᔪᐃᑦᑑᒋᑦᓯ; ᑍᒫᒃ ᑕᕝᕙ ᐊᑕᓂᐅᑉ ᐱᓇᓱᐊᖅᕕᒋᖃᑦᑕᕐᖕᓂᐊᖅᐰᑦ ᐊᑭᕋᓕᒫᓯ ᐅᓇᑕᖅᑕᓯ.” 
26ᑕᒪᑐᒪ ᑭᖑᓂᖓᒍᑦ ᔮᓱᐊᑉ ᐊᖓᔪᖅᑳᖅᔪᐊᑦ ᑐᖁᑉᐰᑦ, ᕿᒥᓪᓗᒋᑦ ᓇᐹᖅᑐᓂ ᑕᓪᓕᒪᓂ, ᑎᒥᖏᓪᓗ ᓂᕕᖓᓚᐅᖅᐳᑦ ᐅᓐᓄᖕᒧᑦ ᑎᑭᓪᓗᒍ. 
27ᓯᕿᓂᖅᓕ ᓂᐱᓕᖅᑎᓪᓗᒍ ᔮᓱᐊ ᑎᓕᓯᕗᖅ, ᑎᒥᖏᑦ ᐲᖅᑕᐅᑯᓪᓗᒋᑦ ᓇᐹᖅᑐᓂᑦ, ᐃᒋᑕᐅᓗᑎᒡᓗ ᕾᕈᓱᖕᒧᑦ ᐃᔨᖅᓯᒪᕕᒋᓚᐅᖅᑕᖓᓐᓄᑦ, ᐅᔭᕋᒡᔪᐊᒧᓪᓗ ᕾᕈᓲᑉ ᐹᖓ ᒪᑐᔭᐅᕗᖅ, ᐅᓪᓗᒥᒧᑦ ᓱᓕ ᑎᑭᓪᓗᒍ ᑖᒃᑯᐊ ᑍᒤᓕᖓᕗᑦ.
28ᔮᓱᐊᓗ ᐅᓇᑕᕆᐊᐳᖅ ᒪᑮᑕᒥᐅᓪᓗ ᓵᓚᒋᓪᓗᒋᑦ ᐅᓪᓗᒥ ᑕᕝᕙᓂ, ᐊᖓᔪᖅᑳᖅᔪᐊᖓᓪᓗ ᐃᒡᓗᒐᓴᖕᒥᐅᓕᒫᓪᓗ ᓄᖑᑦᓯᐊᖅᓗᒋᑦ ᑐᖁᕋᓚᐅᖅᐰᑦ; ᐊᑕᐅᓯᕐᖕᒥᒡᓘᓐᓃᑦ ᐊᒥᐊᒃᑯᑕᖃᓚᐅᓐᖏᓚᖅ; ᒪᑮᑕᒥᐅᑦ ᐊᖓᔪᖅᑳᖅᔪᐊᖓ ᐱᓂᐊᖅᕕᒋᓚᐅᖅᐹ ᔨᕆᑰᑉ ᐊᖓᔪᖅᑳᖅᔪᐊᖓᓄᑦ ᐱᓂᐊᕐᖕᓂᕆᓚᐅᖅᑕᒥᑐᑦ.
29ᑕᒪᑐᒪ ᑭᖑᓂᖓᒍᑦ ᔮᓱᐊ ᐅᓇᑕᖅᑎᖏᓪᓗ ᒪᑮᑕᒥᑦ ᓕᑉᓇᒧᑦ ᐂᕗᑦ, ᑖᒃᑯᐊ ᐅᓇᑕᕆᐊᖅᓗᒋᑦ. 
30ᐊᑕᓂᐅᑉ ᐄᓴᕅᓕᒥᐅᑦ ᓵᓚᖃᖅᑎᓚᐅᖅᐰᑦ ᐃᒡᓗᒐᓴᖕᓂᒃ ᑖᒃᑯᓂᖓ ᐊᖓᔪᖅᑳᖅᔪᐊᖏᓐᓂᒡᓗ; ᔮᓱᐊᓗ ᐊᑕᐅᓯᕐᖕᒥᒡᓘᓐᓃᑦ ᐃᓅᓕᒃᓯᓚᐅᓐᖏᓚᖅ, ᑐᖁᑍᓐᓇᕆᓚᐅᖅᐰᑦ; ᐊᖓᔪᖅᑳᖅᔪᐊᖓᓪᓗ ᐱᓂᐊᖅᕕᒋᓚᐅᖅᐹ ᔨᕆᑰᑉ ᐊᖓᔪᖅᑳᖅᔪᐊᖓᓄᑦ ᐱᓂᐊᕐᖕᓂᕆᓚᐅᖅᑕᒥᑐᑦ.
31ᑕᒪᑐᒪ ᑭᖑᕐᖓᒍᑦ ᔮᓱᐊ ᐅᓇᑕᖅᑎᓕᒫᖏᓪᓗ ᐊᐅᓪᓚᖅᐳᑦ ᓕᑉᓇᒥᑦ ᓚᑮᓯᒧᑦ; ᐊᕙᑕᖏᖅᓗᒍᓗ ᐅᓇᑕᓕᖅᐹᑦ. 
32ᐊᑕᓂᐅᓪᓗ ᐄᓴᕅᓕᒥᐅᑦ ᓵᓚᖃᖅᑎᑉᐰᑦ ᓚᑮᓯᒥᐅᓂᒃ, ᐅᓇᑕᕐᖕᓂᖏᑕ ᐅᓪᓘᑉ ᐂᑉᐸᖓᓂ, ᑍᒫᑦᓮᓐᓇᖅ ᐱᓚᐅᕋᒥᒃ ᓕᑉᓇᒥ, ᐊᑕᐅᓯᕐᖕᒥᒡᓘᓐᓃᑦ ᐃᓅᓕᒃᓯᓚᐅᓐᖏᓚᖅ, ᐃᒡᓗᒐᓴᖕᓃᑦᑐᓕᒫᑦ ᑐᖁᑉᐰᑦ. 
33ᐊᖓᔪᖅᑳᖅᔪᐊᖅ ᕼᐅᕌᒻ ᒋᔨᕆᒥᐅᑕᖅ ᐃᑲᔪᕆᐊᖅᐳᖅ ᓚᑮᓯᒥᐅᓂᒃ; ᔮᓱᐊᓪᓕ ᓵᓚᒋᕚ ᐃᓄᓕᒫᖏᓪᓗ ᑐᖁᓪᓗᒋᑦ, ᐊᑕᐅᓯᕐᖕᒥᒡᓘᓐᓃᑦ ᐊᓐᓇᒃᑐᖃᓚᐅᓐᖏᓚᖅ.
34ᑭᖑᓂᐊᒍᑦ, ᔮᓱᐊᒃᑯᑦ ᐅᓇᑕᖅᑎᖏᓪᓗ ᐊᐅᓪᓚᖅᐳᑦ ᓚᑮᓯᒥᑦ ᐃᒡᓚᓐᒧᑦ, ᐊᕙᑕᖏᖅᓗᒍᓗ ᐅᓇᑕᓕᖅᐹᑦ. 
35ᓵᓚᒋᕚᓪᓗ ᐅᓪᓗᒥ ᑍᑦᓱᒪᓂᑦᓮᓐᓇᖅ; ᐃᓄᓕᒫᖏᓪᓗ ᑐᖁᕋᖅᐰᑦ ᐅᓪᓗᒥ ᑖᑦᓱᒪᓂ, ᑍᒫᑦᓮᓐᓇᖅ ᑍᒤᓚᐅᕋᒥᒃ ᓚᑮᓯᒥᐅᓄᑦ.
36ᑕᒪᑐᒪ ᑭᖑᕐᖓᒍᑦ ᔮᓱᐊ ᐅᓇᑕᖅᑎᖏᓪᓗ ᐊᐅᓪᓚᖅᐳᑦ ᐃᒡᓚᓐᒥᑦ ᕼᐃᐸᕋᓐ ᖃᖅᑲᖏᓐᓄᑦ, ᐅᓇᑕᕆᐊᖅᓗᒋᑦ. 
37ᓵᓚᒋᕔᓪᓗ, ᐊᖓᔪᖅᑳᖅᔪᐊᖓᓗ ᑐᖁᑉᐹ ᐃᒡᓗᒐᓴᖕᓃᑦᑐᓪᓗ ᓄᓇᓖᓪᓗ ᖃᓂᒋᔭᖓᓃᑦᑐᓕᒫᑦ; ᐊᑕᐅᓯᕐᖕᒥᒡᓘᓐᓃᑦ ᐊᒥᐊᒃᑯᖃᓚᐅᓐᖏᓚᖅ, ᑍᒫᑦᓮᓐᓇᖅ ᑍᒤᓚᐅᕋᒥ ᐃᒡᓚᓐᒧᑦ, ᐊᓯᕈᓚᐅᖅᐹ ᐃᓄᓕᒫᖏᓪᓗ ᓄᖑᓪᓗᒋᑦ.
38ᑭᖑᓂᐊᒍᑦ ᔮᓱᐊᒃᑯᑦ ᐅᓇᑕᖅᑎᓕᒫᖏᓪᓗ ᐅᑎᖅᐸᓪᓕᐊᓕᖅᓗᑎᒃ ᑎᐱᕆᒧᐊᖅᐳᑦ; ᐅᓇᑕᓕᖅᓗᒍᓗ. 
39ᓵᓚᒋᕚᓗ ᐊᖓᔪᖅᑳᖅᔪᐊᖓᓪᓗ ᓄᓇᓖᓪᓗ ᖃᓂᒋᔭᖓᓃᑦᑐᓕᒫᑦ ᑐᖁᕋᖅᐰᑦ; ᐊᑕᐅᓯᕐᖕᒥᒡᓘᓐᓃᑦ ᐊᓐᓇᒃᑐᖃᓚᐅᓐᖏᓚᖅ; ᑍᒫᑦᓮᓐᓇᖅ ᕼᐃᐸᕋᓐᒧᑦ ᓕᑉᓇᒧᓪᓗ ᐊᖓᔪᖅᑳᖅᔪᐊᖏᓐᓄᓪᓗ ᑍᒤᓕᐅᓚᐅᕋᒥ, ᑍᒫᑦᓮᓐᓇᖅ ᐱᓇᓱᐊᓚᐅᖅᐳᖅ ᑎᐱᕆᒥᐅᓄᑦ ᐊᖓᔪᖅᑳᖅᔪᐊᖓᓄᓪᓗ.
40ᑕᕝᕙ ᔮᓱᐊᑉ ᓄᓇᓕᓕᒫᑦ ᓵᓚᒋᓚᐅᖅᐰᑦ, ᐊᖓᔪᖅᑳᖅᔪᐊᑦ ᖃᖅᑲᓃᑦᑐᑦ ᓵᓚᒋᓪᓗᒋᑦ, ᓯᕿᓂᐅᓪᓗ ᓄᐃᕕᐊᓃᑦᑐᑦ ᓂᒋᑉᒥ ᓯᕕᖓᔪᓂ ᓄᓇᓖᑦ, ᓯᕿᓂᐅᓪᓗ ᓂᐱᕕᐊᓃᑦᑐᑦ ᖃᖅᑲᓃᑦᑐᑦ, ᐊᒡᓛᑦ ᓯᕿᓂᐅᑉ ᓇᓛᓃᑦᑐᑦ ᓄᓇᒥ ᐸᓂᖅᑐᒥ ᐊᑕᐅᓯᕐᖕᒥᒡᓘᓐᓃᑦ ᐊᒥᐊᒃᑯᓚᐅᓐᖏᓔᑦ; ᐊᑕᓂᐅᑉ ᐄᓴᕅᓕᒥᐅᑦ ᒎᑎᖓᑦᑕ ᑍᒤᓕᐅᖁᓚᐅᕐᖕᒪᒍ. 
41ᔮᓱᐊᓪᓗ ᐃᓚᒋᔭᖏᑕᓗ ᓵᓚᒋᓚᐅᖅᐰᑦ ᑲᑎᓯ-ᐸᕐᓂᐊᒥᑦ ᒑᔭᒧᑦ ᐃᒪᐅᑉ ᓯᓈᓄᑦ ᑎᑭᓪᓗᒋᑦ, ᒎᓯᓂᐅᓪᓗ ᓄᓇᓕᓕᒫᖓ ᐱᖃᓯᐅᑎᓪᓗᒍ, ᑕᑉᐸᐅᖓᓕᒫᖅ ᓯᕿᓂᐅᑉ ᑕᕐᕌᖓᓄᑦ ᒋᐱᐅᓂ ᑎᑭᓪᓗᒍ. 
42ᔮᓱᐊᓪᓗ ᐊᖓᔪᖅᑳᖅᔪᐊᓕᒫᑦ ᓵᓚᒋᕔᑦ ᓄᓇᖁᑎᓕᒫᖏᓪᓗ ᐊᑕᐅᓯᐊᖅᓗᑎᒃ ᐅᓇᑕᕆᐊᖅᓗᒋᑦ, ᐊᑕᓂᐅᑉ ᐄᓴᕅᓕᒥᐅᑉ ᒎᑎᖓᑦᑕ ᐅᓇᑕᕈᑎᓚᐅᕐᖕᒪᒋᑦ ᐄᓴᕅᓕᒥᐅᑦ. 
43ᑕᕝᕙ ᔮᓱᐊᒃᑯᑦ ᐅᓇᑕᖅᑎᓕᒫᖏᓪᓗ ᐅᑎᖅᐳᑦ ᑕᖕᒫᖅᓯᒪᕕᖕᒥᓄᑦ ᒋᐅᓪᒐᐅᓪᒧᑦ.
