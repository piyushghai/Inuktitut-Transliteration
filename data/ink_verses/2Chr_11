1ᕆᕼᐅᐳᐊᒻ ᔪᕉᓴᓚᒧᐊᕋᒥ, ᔫᑕᐅᑉ ᐱᑦᔭᒥᓂᐅᓪᓗ ᑭᖑᕚᖏᑦ ᑲᑎᑎᑉᐰᑦ 180,000-ᑦ ᐊᖑᑏᑦ ᐅᓇᑕᖅᑏᑦ ᓂᕈᐊᖅᑕᐅᓯᒪᔪᑦ, ᐅᓇᑕᕆᐊᖁᓪᓗᒋᑦ ᐄᓴᕅᓕᒥᐅᓂᒃ, ᕆᕼᐅᐳᐊᒻ ᐊᖓᔪᖅᑲᐅᕕᖓ ᐅᑎᖅᑎᑕᐅᖁᓪᓗᒍ. 
2ᐊᑕᓂᐅᓪᓕ ᐅᖃᐅᓯᖓᑕ ᒎᑎᐅᑉ ᐃᓄᖁᑎᖓ ᓯᒤᐊ ᑎᑭᑉᐹ ᐅᖃᖅᓗᓂ, 
3“ᕆᕼᐅᐳᐊᒻ ᓲᓗᒨᓂᐅᑉ ᐃᕐᖕᓂᖓ ᔫᑕᐅᑉ ᐊᖓᔪᖅᑳᖅᔪᐊᖓ ᐅᖃᐅᑎᒍᒃ, ᐄᓴᕅᓕᒥᐅᓕᒫᓪᓗ ᔫᑕᒃᑯᑦ ᐱᑦᔭᒥᓂᒃᑯᓪᓗ, 
4‘ᐊᑕᓂᖅ ᐃᒫᒃ ᐅᖃᖅᐳᖅ: ᐅᓇᑕᕆᐊᖅᑐᒃᓴᐅᓐᖏᓚᓯ ᖃᑕᓐᖑᑎᑦᓯᓐᓄᑦ. ᐊᑕᖏᖅᓗᓯ ᐅᑎᓕᕆᑦᓯ ᐊᖏᕐᕋᑦᓯᓐᓄᑦ, ᑕᒪᓐᓇ ᐱᓂᐊᕐᖕᓂᖅ ᐅᕙᓐᓂᑦ ᐱᖕᒪᑦ.’” ᑕᕝᕙ ᐊᑕᓂᐅᑉ ᐅᖃᐅᓯᖏᓐᓂᒃ ᓈᓚᒃᐳᑦ, ᐅᑎᖅᓗᑎᒡᓗ ᐅᓇᑕᕆᐊᕋᑎᒃ ᔨᕈᐳᐊᒻᒥᒃ.
5ᕆᕼᐅᐳᐊᒻ ᔪᕉᓴᓚᒥ ᓄᓇᖃᓚᐅᖅᐳᖅ, ᐃᒡᓗᒐᓮᓪᓗ ᓴᐴᓗᑕᓕᐅᖅᐰᑦ ᔫᑕᒦᑦᑐᑦ. 
6ᐃᒡᓗᒐᓮᑦ ᓴᓇᒋᕔᑦ ᐱᑦᓕᐊᒻ, ᐃᑖᒻ, ᑎᑯᐊ, 
7ᐱᑦ-ᔪᕆ, ᓲᑯ, ᐊᑑᓚᒻ, 
8ᒑᑎ, ᒪᕇᓴ, ᔨᑉ, 
9ᐊᑐᕅᒻ, ᓚᑮᓯ, ᐊᔨᑲ, 
10ᔫᕋ, ᐂᔭᓚᓐ, ᕼᐃᐸᕋᓐᓗ, ᑖᒃᑯᐊ ᔫᑕᒦᑦᑐᑦ ᐱᑦᔭᒥᓂᒥᓗ ᐃᒡᓗᒐᓮᑦ ᓴᐴᓗᑕᖃᓕᖅᐳᑦ. 
11ᓴᐴᓗᑕᖅᑖᖅᑎᓚᐅᖅᐰᑦ ᓲᖑᓯᑎᓪᓗᒋᑦ, ᐊᖓᔪᖅᑳᖅᑖᖅᑎᑉᐰᓪᓗ ᐊᑐᓂᑦ, ᓂᐅᕕᖅᕕᖃᖅᓗᑎᒡᓗ ᓂᕿᒃᓴᓕᖕᓂᒃ, ᐅᖅᓱᓂᒃ, ᕔᓂᓂᒡᓗ. 
12ᐃᒡᓗᒐᓮᓪᓗ ᐊᑐᓂᑦ ᓴᐴᓗᑕᕐᖕᓂᒃ ᖃᓗᒋᐊᓂᒡᓗ ᐊᑐᐃᓐᓇᖃᖅᑎᑉᐰᑦ, ᓲᖑᓯᑎᒻᒪᕆᒡᓗᒋᑦ. ᑕᕝᕙ ᑍᒫᒃ ᔫᑕᒃᑯᑦ ᐱᑦᔭᒥᓂᒃᑯᓪᓗ ᐊᐅᓔᓐᓇᕈᓐᓇᓚᐅᖅᐰᑦ.
13ᓄᓇᓕᓕᒫᓂ ᑐᓂᕐᕈᓯᖅᑎᑦᓯᔩᑦ ᓕᕔᑏᓪᓗ ᐄᓴᕅᓕᒦᑦᑐᑦ ᐃᓚᓕᐅᑎᕗᑦ ᑖᑦᓱᒧᖓ. 
14ᓕᕔᑏᑦ ᓄᓇᖁᑎᒥᖕᓂᒃ ᐱᖁᑎᒥᖕᓂᒡᓗ ᕿᒤᓪᓗᑎᒃ ᔫᑕᒧᐊᖅᐳᑦ ᔪᕉᓴᓚᒧᓪᓗ, ᔨᕈᐳᐊᒻ ᐃᕐᖕᓂᖏᑕᓗ ᐊᓂᑎᓚᐅᕐᖕᒪᒋᑦ ᐱᔨᑦᓯᖅᕕᖏᓐᓂᑦ ᑐᓂᕐᕈᓯᖅᑎᑦᓯᔨᐅᓂᕐᖕᒥᒃ ᐊᑕᓂᕐᖕᒧᑦ, 
15ᔨᕈᐳᐊᒻᓗ ᑎᓕᓯᕗᖅ ᓇᖕᒥᓂᖅ ᑐᓂᕐᕈᓯᖅᑎᑦᓯᔨᒋᓂᐊᖅᑕᒥᓂᒃ ᐱᒻᒪᕆᒋᔭᐅᔪᓂ ᒎᑎᓐᖑᐊᓄᑦ, ᓄᓕᐊᕐᖕᓂᐅᓪᓗ ᐊᓂᕐᖕᓂᖅᓗᖏᓐᓄᑦ ᓴᑍᕋᓄᑦ, ᓄᕐᕋᓐᖑᐊᓄᓪᓗ ᓴᓇᓚᐅᖅᑕᒥᓄᑦ. 
16ᐄᓴᕅᓕᒥᐅᓪᓕ ᑭᖑᕚᖏᓐᓂᑦ ᐱᔪᑦ ᐱᔪᒪᓪᓚᕆᒃᓗᑎᒃ ᕿᓂᖅᑐᑦ ᐊᑕᓂᕐᖕᒥᒃ, ᐄᓴᕅᓕᒥᐅᑦ ᒎᑎᖓᓂᒃ, ᓕᕔᑎᓂᒃ ᒪᓕᒃᐳᑦ ᔪᕉᓴᓚᒧᑦ ᑐᓂᕐᕈᓯᕆᐊᖅᓗᑎᒃ ᐊᑕᓂᕐᖕᒧᑦ ᓯᕗᓕᖏᑕ ᒎᑎᖓᓄᑦ. 
17ᓲᖑᓯᑎᑦᓯᕗᓪᓗ ᐃᑲᔪᖅᑐᖅᓗᒍ ᔫᑕᐅᑉ ᐊᖓᔪᖅᑳᖅᔪᐊᖃᖅᕕᖓᓂᒃ, ᐊᕐᕌᒍᓂᒃ ᐱᖓᓱᓂᒃ ᓇᔫᑎᓪᓗᑎᒃ ᕆᕼᐅᐳᐊᒻ ᓲᓗᒨᓂᐅᑉ ᐃᕐᖕᓂᖓ ᓲᖑᓯᑎᑉᐹᑦ, ᐱᓇᓱᐊᓚᐅᕐᖕᒪᑕ ᑍᕕᑎᑐᑦ ᓲᓗᒨᓂᑐᓪᓗ ᐊᕐᕌᒍᓂᒃ ᐱᖓᓱᓂᒃ.
18ᕆᕼᐅᐳᐊᒻ ᓄᓕᐊᓂᒃᐳᖅ ᒪᕼᐊᓚᑕᒥᒃ ᔨᕆᒪᑎᐅᑉ ᑍᕕᑎᐅᑉ ᐃᕐᖕᓂᖓᑕ ᐸᓂᖓᓂᒃ, ᐊᓈᓇᖃᖅᓗᓂ ᐊᐱᕼᐂᓕᒥᒃ ᐃᓔᐊᑉ ᔩᓯᐅᑉ ᐃᕐᖕᓂᖓᑕ ᐸᓂᖓᓂᒃ; 
19ᑖᒃᑯᐊᒡᓗ ᐃᕐᖕᓂᖅᑖᖅᐴᒃ, ᔨᐅᔅᒥᒃ, ᓯᒪᕅᐊᒥᒃ, ᔭᕼᐊᒻᒥᒡᓗ. 
20ᑖᑦᓱᒪᓗ ᑭᖑᓂᐊᒍᑦ ᓄᓕᐊᓂᒃᐳᖅ ᒫᑲᒥᒃ ᐋᑉᓴᓚᐅᑉ ᐸᓂᖓᓂᒃ; ᕿᑐᕐᖓᖅᑖᖅᐳᒡᓗ ᐊᐰᔭᒥᒃ, ᐊᑦᑍᒥᒃ, ᔨᔭᒥᒃ, ᓯᓗᒥᑎᒥᒡᓗ. 
21ᕆᕼᐅᐳᐊᒻ ᓇᒡᓕᒋᓚᐅᖅᐹ ᒫᑲ ᐋᑉᓴᓚᐅᑉ ᐸᓂᖓ ᓇᒡᓕᒋᓂᖅᓴᕆᓗᒍ ᓄᓕᐊᓕᒫᒥᓂᑦ ᓄᓕᐊᒃᑲᓐᓂᕐᖕᒥᓂᓪᓗ ᓄᓕᐊᖃᓚᐅᕐᖕᒪᑦ 18-ᓂᒃ ᓄᓕᐊᖃᕆᐊᓪᓚᒃᓗᓂᓗ 60-ᓂᒃ, ᐃᕐᖕᓂᖃᖅᐳᖅ 28-ᓂᒃ ᐸᓂᖃᖅᓗᓂᓗ 60-ᓂᒃ. 
22ᕆᕼᐅᐳᐊᒻᓗ ᐊᐰᔭ ᒫᑲᐅᑉ ᐃᕐᖕᓂᖓ ᐊᖓᔪᖅᑳᖑᖁᕚ ᖃᑕᓐᖑᑎᒥᓄᑦ, ᐊᖓᔪᖅᑳᔪᐊᓐᖑᖅᑐᓴᐅᑎᓪᓗᒍ ᐃᓱᒪᒋᓚᐅᕋᒥᐅᒃ. 
23ᕆᕼᐅᐳᐊᒻ ᓯᓚᑐᓪᓗᓂ ᐱᓇᓱᐊᓚᐅᖅᐳᖅ, ᐃᕐᖕᓂᓂᓗ ᑲᒪᒋᔭᖃᖅᑎᑉᐰᑦ ᔫᑕᐅᑉ ᐱᑦᔭᒥᓂᐅᓪᓗ ᓄᓇᓕᒫᖓᓂ ᐃᒡᓗᒐᓴᖕᓂᒃ ᓴᐴᓗᑕᓕᖕᓂᒃ; ᓂᕿᒃᓴᖏᓐᓂᒡᓗ ᐊᒥᒐᖏᑦᑐᓂᒃ ᑐᓂᓯᕕᒋᖃᑦᑕᖅᐰᑦ, ᓄᓕᐊᒃᓴᖏᓐᓂᒡᓗ ᑐᓂᓯᕕᒋᓪᓗᒋᑦ ᐅᓄᖅᑐᓂᒃ.
