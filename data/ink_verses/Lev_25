1ᐊᑕᓂᐅᑉ ᒨᓯᓯ ᐅᖃᖅᕕᒋᕚ ᖃᖅᑲᒥ ᓮᓁᒥ, ᐅᖃᖅᓗᓂ, 
2“ᐄᓴᕅᓕᒥᐅᑦ ᐅᖃᐅᑎᒃᑭᑦ, ᓄᓇᒧᑦ ᐊᑕᓂᐅᑉ ᐃᓕᑦᓯᓐᓄᑦ ᑐᓂᔭᖓᓄᑦ ᑎᑭᒃᑯᑦᓯ, ᓄᓇ ᑕᒪᓐᓇ ᓴᐸᑎᖃᕆᐊᖃᕈᒫᖅᐳᖅ ᐊᑕᓂᕐᖕᒧᑦ. 
3ᐊᕐᕌᒍᓂᒃ ᐱᖓᓲᔪᖅᑐᓂᒃ ᓄᓇᖁᑎᓯ ᐱᕈᖅᓰᕕᒋᔭᕆᐊᖃᖅᐸᓯ, ᐸᐅᕐᖓᓕᒃᓴᖁᑎᓯᓗ ᕔᓂᒃᓴᓖᑦ ᐱᕈᖅᓰᕕᒋᔪᓐᓇᖅᐸᓯ ᐊᕐᕌᒍᓂᒃ ᐱᖓᓲᔪᖅᑐᓂᒃ. 
4ᐊᕐᕌᒍᓪᓕ 7-ᖓᓂ ᓄᓇᖁᑎᑦᓯᓐᓄᑦ ᓴᐸᑎᐅᕗᖅ ᑕᕾᖅᓯᖅᕕᒃ ᐊᑕᓂᐅᑉ ᓴᐸᑎᖓ. ᐊᕐᕌᒍᒥ ᑕᕝᕙᓂ ᓄᓇᖁᑎᑦᓯᓐᓂ ᐱᕈᖅᓰᔪᒃᓴᐅᓐᖏᓚᓯ ᓂᐊᖂᔭᒃᓴᓂᒃ ᕔᓂᒃᓴᓂᒡᓗ ᐸᐅᕐᖓᓕᒃᓮᑦ ᐱᕈᖅᓰᕕᒋᔭᕆᐊᖃᓐᖏᓚᓯ. 
5ᓄᓇᒥ ᑕᕝᕙᓂ ᑲᒪᒋᔭᐅᓇᑎᒃ ᐃᒻᒥᓂᒃ ᐱᕈᖅᑐᑦ ᑲᑎᖅᓱᖅᑕᒃᓴᕆᓐᖏᓚᓯ, ᐸᐅᕐᖎᓪᓘᓐᓃᑦ ᕔᓂᒃᓮᑦ ᐃᒻᒥᓂᒃ ᐱᕈᖅᑐᑦ ᑲᑎᖅᓱᕆᐊᖃᓐᖏᓚᓯ, ᓄᓇ ᐊᕐᕌᒍᒥᒃ ᐊᑕᐅᓯᕐᖕᒥᒃ ᕿᖃᕆᐊᖃᕐᖕᒪᑦ. 
6ᓄᓇᐅᑉ ᑖᑦᓱᒪ ᐱᕈᖅᑎᑕᖏᑦ ᐊᕐᕌᒍ ᓴᐸᑎ ᓇᓪᓕᐅᑎᓯᒪᑎᓪᓗᒍ, ᑕᒪᑐᒥᖓ ᓄᓇᖁᑎᖃᖅᑐᑎᑦ ᓇᖕᒥᓂᖅ ᓂᕿᒃᓴᕆᕙᑎᑦ, ᓇᖕᒥᓂᖅᐱᓪᓗ, ᓯᐊᓛᕕᓪᓗ ᐊᖑᑎᑦ ᐊᕐᖕᓁᓪᓘᓐᓃᑦ, ᐃᖅᑲᓁᔭᖅᑎᕕᓪᓘᓐᓃᑦ, ᑐᔪᕐᖕᒥᐊᕕᓪᓘᓐᓃ ᐃᓕᑦᓯᓐᓃᑦᑑᑉ. 
7ᐆᒪᔪᖁᑎᕕᓪᓘᓐᓃᑦ ᓂᕿᒋᔭᕆᐊᖃᖅᐰᑦ, ᓂᖅᔪᑎᓂᓪᓗ ᓄᔪᐊᖅᑐᓂᑦ ᓄᓇᖁᑎᑦᓯᓐᓃᑦᑐᓂᑦ ᓂᕿᒋᔭᐅᓗᑎᒃ. ᓄᓇᒥ ᑕᕝᕙᓂ ᐱᕈᖅᑐᓕᒫᑦ.”
8“ᓈᓮᔪᒃᓴᐅᕗᓯ ᐊᕐᕌᒍᓂᒃ 7-ᓂᒃ 7-ᐃᑐᖅᓗᒋᑦ, ᑲᑎᓪᓗᒋᑦ ᐊᕐᕌᒍᑦ 49-ᖑᓗᑎᒃ. 
9ᑖᒃᑯᐊ ᑭᖑᓂᖓᓐᓂ ᑕᖅᑮᑦ 7-ᖓᑕ ᐅᓪᓗᖏᑕ 10-ᖓᓂ, ᐅᓪᓗᖅ ᐃᓱᒪᒋᔪᓐᓁᖅᑕᐅᕕᒃ ᓇᓪᓕᐅᑎᓯᒪᑎᓪᓗᒍ, ᑎᓕᓯᔪᒃᓴᐅᕗᓯ ᐊᖑᒻᒥᒃ ᓄᓇᒥ ᑕᒫᓂ ᑎᑦᑐᓚᐅᑎᒥᒃ ᓂᓪᓕᖅᑎᑦᓯᖁᓪᓗᒍ. 
10ᐊᕐᕌᒍᑦ 50-ᖓᑦ ᓴᓂᖅᕙᒋᐊᖃᖅᐸᓯ ᓄᓇᒥᓗ ᑕᒫᓂ ᓱᓇᑐᐃᓐᓁᑦ ᑭᒃᑯᑐᐃᓐᓁᓪᓗ ᕿᓚᕐᕈᑦᔮᖅᑕᐅᕕᖓ ᓇᓪᓕᐅᑎᕗᖅ. ᐃᓕᑦᓯᓐᓄᑦ ᖁᕕᐊᓇᖅᑐᖅᔪᐊᖑᔭᕆᐊᖃᖅᐳᖅ; ᓄᓁᑦ ᐱᖁᑎᓪᓘᓐᓃᑦ ᐅᑎᖅᑎᑕᐅᔭᕆᐊᖃᓕᖅᐳᑦ ᓂᐅᕕᐊᖑᓚᐅᖅᓯᒪᔪᕕᓃᑦ ᐃᓄᑐᖃᖏᓐᓄᑦ ᑭᖑᕚᖏᓐᓄᓪᓘᓐᓃᑦ, ᐃᓄᐃᓪᓗ ᓯᐊᓛᖑᓂᕐᖕᒧᑦ ᓂᐅᕕᐊᖑᓯᒪᔪᑦ ᑭᖑᕚᖑᖃᑎᒥᓄᑦ ᐅᑎᖅᑎᑕᐅᔭᕆᐊᖃᖅᓗᑎᒃ. 
11ᐊᕐᕌᒍᑦ 50-ᖓᓂ ᖁᕕᐊᓱᒡᕕᒃᓯᐅᕆᐊᖃᖅᐳᓯ; ᐱᕈᖅᓯᐊᒃᓴᓂᒃ ᐃᓕᐅᖅᑬᔭᕆᐊᖃᓐᖏᓚᓯ ᓄᓇᖁᑎᑦᓯᓐᓄᑦ ᓂᐊᖂᔭᒃᓮᓪᓗ ᐃᒻᒥᖕᓂᒃ ᐱᕈᖅᑐᑦ ᑲᑎᖅᓱᕆᐊᖃᓐᖏᓚᓯ, ᐸᐅᕐᖓᓪᓗ ᕔᓂᒃᓮᑦ ᐃᒻᒥᖕᓂᒃ ᐱᕈᖅᑐᑦ ᑲᑎᖅᓱᕆᐊᖃᖏᓐᓂᕙᓯ. 
12ᐊᕐᕌᒍ ᑖᓐᓇ ᖁᕕᐊᓱᒡᕕᐅᖕᒪᑦ ᐃᑦᔪᕐᖕᓁᑦᓴᕆᐊᖃᖅᐳᖅ ᐃᓕᑦᓯᓐᓄᑦ; ᓂᕆᖃᑦᑕᕆᐊᖃᖅᐳᓯ ᑭᓯᐊᓂ ᓄᓇᖁᑎᑦᓯᓐᓂᑦ ᐱᕈᖅᑐᕕᓂᕐᖕᓂᒃ ᐂᒃᓯᖅᐸᒃᓗᓯ.
13ᑕᕝᕙᓂ ᐊᕐᕌᒍᑦ 50-ᖓᓐᓂ ᖁᕕᐊᓱᒡᕕᖕᒥ ᓄᓁᑦ ᓂᐅᕕᐊᖑᓚᐅᖅᓯᒪᔪᕕᓃᑦ ᓴᑐᖅᑕᐅᔭᕆᐊᖃᖅᐳᑦ ᐃᓄᑐᖃᕕᓂᖏᓐᓄᑦ. 
14ᓄᓇᒥᒃ ᓂᐅᕈᑎᖃᕈᑦᓯ ᓄᓇᖃᑎᑦᓯᓐᓄᑦ ᐅᕝᕙᓘᓐᓃᑦ ᓂᐅᕕᕈᑦᓯ ᓄᓇᖃᑎᑦᓯᓐᓂᑦ, ᓯᓔᕆᒃᓯᕐᖕᓂᐊᕋᓯ. 
15ᓄᓇᐅᑉ ᐊᑭᖓ ᐋᖅᑭᒃᓯᒪᔭᕆᐊᖃᖅᐳᖅ ᐊᕐᕌᒍᑦ 50-ᖓᓐᓂᑦ ᓴᑐᖅᓯᕕᖕᒥᑦ ᐱᒋᐊᖅᓗᒍ, ᖃᑦᓯᓂᒡᓗ ᐊᕐᕌᒍᓂᒃ ᐱᕈᖅᓰᕕᐅᔪᓐᓇᕐᖕᓂᖓ ᒪᓕᒡᓗᒍ. 
16ᐊᕐᕌᒍᑦ ᐅᓄᖅᐸᑕ ᐊᑭᑐᓂᖅᓴᐅᔭᕆᐊᖃᖅᐳᖅ, ᐊᕐᕌᒍᓪᓗ ᐅᓄᖏᓐᓂᖅᓴᐅᒃᐸᑕ ᐊᑭᑭᓐᓂᖅᓴᐅᔭᕆᐊᖃᖅᐳᖅ, ᖃᑦᓰᖅᑐᖅᓗᓂ ᐱᕈᖅᓰᕕᐅᔪᓐᓇᕐᖕᓂᖓ ᒪᓕᒡᓗᒍ ᐊᑭᖃᕆᐊᖃᖅᐳᖅ. 
17ᐄᓴᕅᓕᒥᐅᖑᖃᑎᒌᒃᓗᓯ ᓯᓔᕆᖃᑦᑕᐅᑎᔪᒃᓴᐅᓐᖏᓚᓯ, ᒎᑎᓯ ᓯᕘᕋᒋᔭᒃᓴᕆᕙᓯ ᐅᕙᖓ ᐊᑕᓂᐅᒐᒪ ᒎᑎᓯ.”
18“ᐊᑕᓂᐅᑉ ᐱᖁᔭᖏᑦ ᐊᑐᖅᑕᐅᖁᔭᖏᓪᓗ ᓈᓚᑦᓯᐊᖅᓯᒋᑦ, ᖃᓄᐃᓐᓇᖅᑐᒦᖏᑦᓯᐊᖅᓗᓯ ᐃᓅᖁᓪᓗᓯ ᓄᓇᒥ. 
19ᓄᓇ ᑕᕝᕙ ᐱᕈᖅᑐᒥᓂᒃ ᓴᖅᑭᑎᑦᓯᓂᐊᖅᐳᖅ, ᐃᓕᑦᓯᓗ ᓈᒻᒪᒃᑐᒥᒃ ᓂᕿᒃᓴᖃᕐᖕᓂᐊᖅᐳᓯ ᐃᓅᓂᐊᖅᐳᓯᓗ ᖃᓄᐃᓐᓇᖏᑦᓯᐊᖅᑐᒥ.
20ᐊᐱᕆᔪᖃᕋᔭᖅᐸᓪᓕ, ‘ᓱᓇᒥᒡᓕ ᓂᕿᒃᓴᖃᕐᖕᓂᐊᕋᑦᑕ ᐊᕐᕌᒎᑉ 7-ᖓᓂ? ᐱᕈᖅᓰᕖᑦ ᐱᕈᖅᓰᕕᐅᖏᑉᐸᑕ, ᓂᕿᒃᓴᓂᒡᓗ ᑲᑎᖅᓱᐃᖏᒃᑯᑦᑕ?’ 
21ᓮᒻᒪᖅᑎᓐᓂᐊᖅᐸᑦᓯ ᐊᕐᕌᒍᑦ ᐱᖓᓲᔪᖅᑐᖓᓂ, ᓄᓇ ᐱᕈᖅᑎᑉᐸᒃᑕᒥᓂᑦ ᐊᖏᖅᑭᔭᒻᒪᕆᐊᓗᐊᓂᒃ ᐱᕈᖅᑎᑦᓯᓂᐊᖅᐳᖅ ᐊᕐᕌᒍᓄᑦ ᐱᖓᓱᓄᑦ ᓈᒻᒪᒃᑐᓂᒃ. 
22ᐊᕐᕌᒍᑦ ᓯᑕᒪᐅᔪᖅᑐᖓᓂ ᐱᕈᖅᓰᓇᓱᐊᓕᕈᑦᓯ, ᐊᒥᐊᒃᑯᕕᓂᕐᖕᓂᒃ ᓂᕿᖃᕐᖕᓂᐊᖅᐳᓯ ᐊᕐᕌᒍᑦ 9-ᖓ ᑎᑭᓪᓗᒍ.”
23“ᓄᓇ ᐱᑖᕆᔭᐅᓪᓚᕆᒡᓗᓂ ᓂᐅᕐᕈᑎᒋᔭᐅᔭᕆᐊᖃᓐᖏᓚᖅ, ᓄᓇᒥᒃ ᓇᖕᒥᓂᖃᖏᓐᓇᑦᓯ, ᒎᑎᐅᑉ ᐱᒋᖕᒪᒍ, ᐃᓕᑦᓯᓗ ᑕᒫᓂ ᓂᐅᕐᕈᐊᑎᑐᑦ ᐃᓱᒪᓇᕋᑦᓯ ᒎᑎᐅᑉ ᐱᖓᓂᒃ ᐊᑐᖅᑐᐊᖅᓗᓯ.
24ᓄᓇ ᓂᐅᕐᕈᑎᒋᔭᐅᒃᐸᑦ, ᓄᓇᖁᑎᖃᖅᑳᓚᐅᖅᑐᒧᑦ ᓴᑐᖅᑕᐅᔭᕆᐊᖃᕈᒫᕐᖕᓂᖓ ᖃᐅᔨᒪᑦᓯᐊᕆᐊᖃᖅᐸᓯ. 
25ᐄᓴᕅᓕᒥᐅᑦ ᐃᓚᖓᑦ ᐊᔪᖅᓴᓕᖅᐸᑦ ᓄᓇᖁᑎᒥᓂᒡᓗ ᓂᐅᕐᕈᑎᖃᕆᐊᖃᓕᖅᓗᓂ, ᐃᓚᒋᔭᖓᑕ ᓇᖕᒥᓂᖓᑕ ᓴᑐᖅᓯᑦᔪᑎᔭᕆᐊᖃᖅᐹ. 
26ᐃᓄᒡᓕ ᐃᓚᖃᖏᑉᐸᑦ ᓄᓇᒥᒃ ᓴᑐᖅᑎᑦᓯᔪᒃᓴᒥᒃ, ᑭᖑᓂᖓᒍᑦ ᐊᔪᖅᓴᕈᓐᓁᕈᓂ ᓴᑐᕈᓐᓇᕆᕚ. 
27ᑍᒤᑉᐸᑦ ᓂᐅᕕᓚᐅᖅᓯᒪᔪᒧᑦ ᐊᑭᓖᔭᕆᐊᖃᕋᔭᖅᐳᖅ ᐊᕐᕌᒍ ᓴᑐᖅᓯᕕᒃ ᑎᑭᓪᓗᒍ ᓄᓇᐅᑉ ᐱᕈᖅᓰᕕᐅᔪᓐᓇᕐᖕᓂᖓ ᒪᓕᒡᓗᒍ; ᑍᒫᒃ ᓂᐅᕕᐊᕆᒃᑲᓐᓂᕈᓐᓇᖅᐹ ᐅᑎᖅᑎᓪᓗᓂᐅᒃ. 
28ᑮᓇᐅᔭᖏᓪᓕ ᐊᒥᒐᓗᐊᖅᐸᑕ ᓂᐅᕕᐊᕆᔪᓐᓇᖏᓪᓗᒍᓗ, ᓂᐅᕕᖅᑐᕕᓂᐅᑉ ᐱᓯᒤᓐᓇᕆᐊᖃᖅᐹ ᐊᕐᕌᒍ ᓴᑐᖅᓯᕕᒃ ᓇᓪᓕᐅᑎᖄᖅᑎᓐᓇᒍ, ᐊᕐᕌᒍᒥ ᓴᑐᖅᓯᕕᖕᒥ ᑭᓯᐊᓂ ᓴᑐᕈᓐᓇᖅᓯᒐᔭᖅᐹ.
29ᐃᓄᒃ ᐃᒡᓗᒥᓂᒃ ᓂᐅᕐᕈᑎᖃᖅᐸᑦ ᐃᒡᓗᒐᓴᖕᓂ ᐊᕙᓗᓯᒪᔫᑉ ᐃᓗᐊᓂ, ᓂᐅᕕᐊᕆᒃᑲᓐᓂᖅᓗᓂᐅᒃ ᓴᑐᕈᓐᓇᖅᐹ ᐊᕐᕌᒍᒥ ᓯᕗᓪᓕᖅᐹᒥ. ᑕᕝᕙᓂ ᐱᕕᖃᑦᓯᐊᖅᐳᖅ ᓂᐅᕕᐊᕆᒃᑲᓐᓂᕈᓐᓇᖅᓗᓂᐅᒃ. 
30ᐊᕐᕌᒍᒥ ᓯᕗᓪᓕᖅᐹᒥ ᓂᐅᕕᐊᕆᒃᑲᓐᓂᖏᑉᐸᒍ, ᓂᐅᕕᖅᑐᕕᓂᐅᑉ ᑭᖑᕚᖏᑕᓗ ᑍᒪᓐᖓᓕᒫᖅ ᐱᒋᔭᕆᐊᖃᓕᖅᐹ. ᐅᑎᖅᑎᑕᐅᔭᕆᐊᖃᕈᓐᓃᖅᐳᖅ ᐊᕐᕌᒍ ᓴᑐᖅᓯᕕᒃ ᓇᓪᓕᐅᑎᒐᓗᐊᖅᐸᑦ. 
31ᐃᒡᓗᐃᓪᓕ ᓄᓇᓕᖕᓂ ᐊᕙᓗᖃᖅᑐᒦᖏᑦᑐᑦ ᐱᕈᖅᓰᕕᒃᑎᑐᑦ ᐱᔭᐅᔭᕆᐊᖃᖅᐳᑦ; ᓇᖕᒥᓂᖃᖅᑐᑐᖃᖅ ᑍᒪᓐᖓᑦ ᓴᑐᖅᓯᔪᓐᓇᖅᑐᖅ, ᐅᑎᖅᑎᑕᐅᔭᕆᐊᖃᖅᓗᑎᒡᓗ ᐊᕐᕌᒍ ᓴᑐᖅᓯᕕᒃ ᓇᓪᓕᐅᑎᒃᐸᑦ. 
32ᓕᕔᓪᓕ ᑭᖑᕚᖏᑦ ᑍᒪᓐᖓᓕᒫᖅ ᐃᒡᓗᒥᖕᓂᒃ ᓂᐅᕕᕐᖕᓂᑯᑦ ᐅᑎᖅᑎᑦᓯᔪᓐᓇᖅᐳᑦ ᓕᕔᑉ ᑭᖑᕚᖏᑕ ᓄᓇᖏᓐᓂ, ᐃᒡᓗᕕᓂᕐᖕᒥᖕᓂᒃ. 
33ᓕᕔᑉ ᑭᖑᕚᖓᓂᑦ ᐱᔪᖅ ᐃᒡᓗᒥᓂᒃ ᓂᐅᕈᑎᖃᖅᐸᑦ, ᓂᐅᕕᕐᖕᓂᑰᓪᓗ ᐅᑎᖅᑎᖏᑉᐸᒍ, ᐊᕐᕌᒍ ᓴᑐᖅᓯᕕᒃ ᓇᓪᓕᐅᑎᒃᐸᑦ ᓴᑐᕆᐊᖃᖅᐹ, ᓕᕔᑉ ᑭᖑᕚᖏᑕ ᐃᒡᓗᑎᒃ ᑍᒪᓐᖓᓕᒫᖅ ᓇᖕᒥᓂᕆᖕᒪᒋᑦ ᐄᓴᕅᓕᒥᐅᑦ ᐃᒡᓗᒐᓴᖏᓐᓂ. 
34ᓕᕔᑉ ᑭᖑᕚᖏᑕ ᐱᕈᖅᓰᕕᖁᑎᖏᑦ ᓄᓇᒥᖕᓂ ᓂᐅᕕᐊᖑᔭᕆᐊᖃᓐᖏᓚᑦ; ᑍᒪᓐᖓᓕᒫᖅ ᓇᖕᒥᓂᕆᔭᕆᐊᖃᕐᖕᒪᒋᑦ.”
35“ᐄᓴᕅᓕᒥᐅᖑᖃᑎᓯ ᐊᔪᖅᓴᓕᖅᐸᑦ ᐃᓅᑦᔪᑎᒃᓴᒥᓂᒡᓗ ᓇᖕᒥᓂᖅ ᐊᔪᓕᖅᓗᓂ, ᐃᑲᔪᕆᐊᖃᖅᐸᓯ ᓲᖅᓗ ᓂᐅᕐᕈᐊᑎᑐᑦ ᐃᖅᑲᓁᔭᖅᑎᑐᓪᓘᓐᓃᑦ ᑲᒪᒋᑎᒋᓗᒍ, ᓄᓇᑦᓯᓐᓂ ᐃᓂᖃᓯᐊᑦᓮᓐᓇᖁᓪᓗᒍ. 
36ᐊᑭᓕᒃᓮᑦ ᕿᑐᕐᖏᐅᕈᑎᖏᓐᓂᒃ ᐊᑭᓕᒃᓴᖃᖅᑎᓐᓂᐊᕐᖕᓇᒍ, ᒎᑎᓯ ᓯᕘᕋᒋᓯᐅᒃ, ᐄᓴᕅᓕᒥᐅᖑᖃᑎᓯ ᐃᓕᑦᓯᓐᓂ ᐃᓂᖃᑦᓯᐊᖁᓪᓗᒍ. 
37ᑮᓇᐅᔭᓂᒃ ᐊᑐᖅᑎᒍᑦᓯᐅᒃ ᕿᑐᕐᖏᐅᕈᑎᓂᒃ ᐊᑭᓖᑎᓐᓂᐊᕋᓯᐅᒃ, ᑮᓇᐅᔭᓕᐅᕐᖅᕕᒋᓇᓱᐊᖅᓗᒍᓘᓐᓂᑦ ᓂᐅᕐᕈᑎᖃᖅᕕᒋᓂᐊᕋᓯᐅᒃ. 
38ᐅᕙᖓ ᐊᑕᓂᐅᒐᒪ ᒎᑎᓯ, ᐃᑦᔨᑉᑎᒥᑦ ᐊᐅᓪᓚᖅᑎᓚᐅᖅᐸᑦᓯ ᓄᓇᒥᒡᓗ ᑬᓇᓂᒥᒃ ᑐᓂᓯᕕᒋᓚᐅᖅᐸᑦᓯ ᐃᓕᑦᓯᓐᓄᑦ ᒎᑎᒋᔭᐅᔪᒪᓪᓗᖓ.”
39“ᐄᓴᕅᓕᒥᐅᖑᖃᑎᓯ ᓄᓇᑦᓯᓐᓂ ᐊᔪᖅᓴᓗᐊᓕᖅᐸᑦ ᐃᒻᒥᓂᒡᓗ ᓂᐅᕐᕈᑎᒋᒃᐸᑦ ᓯᐊᓛᖑᓂᕐᖕᒧᑦ, ᓂᐅᕕᐊᖑᓯᒪᓪᓗᑎᒃ ᓯᐊᓛᑦ ᐊᒃᓱᕈᖅᑎᑕᐅᑦᔪᓯᖏᑎᑐᑦ ᐃᖅᑲᓁᔭᖅᑎᑕᒃᓴᕆᓐᖏᓚᓯ. 
40ᐃᖅᑲᓁᔭᖅᑎᓪᓚᕆᒃᑎᑐᑦ ᐱᔭᕆᐊᖃᖅᐸᓯ, ᓂᐅᕐᕈᐊᑎᑐᓪᓘᓐᓃᑦ; ᐊᕐᕌᒍ ᓴᑐᖅᓯᕕᒃ ᓇᓪᓕᐅᑎᖏᓐᓂᖓᓂ. 
41ᐊᕐᕌᒍ ᓴᑐᖅᓯᕕᒃ ᓇᓪᓕᐅᑎᒃᐸᑦ, ᑖᓐᓇ ᕿᑐᕐᖓᖏᓪᓗ ᐃᓚᒥᖕᓄᑦ ᐅᑎᕆᐊᖃᖅᐳᑦ, ᓯᕗᓕᖏᑕᓗ ᓄᓇᖁᑎᖓᓂ ᓴᑐᖅᓯᓗᓂ. 
42ᐄᓴᕅᓕᒥᐅᑦ ᐱᔨᒋᒐᒃᑭᑦ, ᐃᑦᔨᑉᑎᒥᑦ ᐊᐅᓪᓚᖅᑎᓚᐅᕋᒃᑭᑦ; ᓯᐊᓚᒻᒪᕆᐅᓂᕐᖕᒧᑦ ᓂᐅᕕᐊᖑᔭᕆᐊᖃᖏᒻᒪᑕ. 
43ᐱᔨᐅᓕᕌᖓᑕ ᐃᓖᔭᖅᓱᕆᐊᖃᓐᖏᓚᓯᐅᒃ, ᒎᑎᓯᓕ ᓯᕘᕋᒋᔭᕆᐊᖃᖅᐸᓯ. 
44ᓂᐅᕕᐊᖑᓯᒪᔪᑦ ᐊᑭᓕᖅᓱᖏᓪᓗᒋᑦ ᓯᐊᓛᓯ ᐊᕐᖕᓁᑦ ᐊᖑᑎᓪᓗ ᐱᓯᒪᔭᕆᐊᖃᖅᐳᑦ ᐄᓴᕅᓕᒥᐅᑦ ᐊᓯᖏᓐᓂᑦ. ᑕᒪᒃᑯᓇᓐᖓᑦ ᐃᓅᖃᑎᒌᒡᔪᐊᓂᑦ ᐊᑭᓕᖅᓱᖏᓪᓗᒋᑦ ᓂᐅᕕᐊᕆᓯᒪᓪᓗᒋᑦ ᓯᐊᓛᖅᑕᖃᑦᑕᕆᐊᖃᖅᐳᓯ. 
45ᓂᐅᕕᕈᓐᓇᕆᕗᓯ ᓯᐊᓛᒃᓴᓂᒃ ᐄᓴᕅᓕᒥᐅᖑᖏᑦᑐᑦ ᓄᓇᖃᑦᑎᒋᔭᑦᓯ ᑭᖑᕚᖏᓐᓂᒃ. ᑍᒤᑦᑐᑦ ᓇᖕᒥᓂᖅᑖᕆᔪᓐᓇᖅᐸᓯ. 
46ᑍᒤᑦᑐᑦ ᓯᐊᓛᓯ ᕿᑐᕐᖓᑦᓯᓐᓂᑦ ᑭᖑᕐᖑᑎᔭᐅᔪᓐᓇᖅᐳᑦ, ᐃᓅᓯᓕᒫᖏᓐᓄᓪᓗ ᓯᐊᓛᖑᐃᓐᓇᕈᓐᓇᖅᐳᑦ. ᑭᓯᐊᓂᓕ ᐄᓴᕅᓕᒥᐅᖑᖃᑎᓯ ᓱᒃᑯᔨᐊᕆᔭᕆᐊᖃᓐᖏᓚᓯ.
47ᐄᓴᕅᓕᒥᐅᖑᖏᑦᑐᖅ ᓂᐅᕐᕈᐊᖅᓘᓐᓃᑦ ᐊᔪᖅᓴᖏᑦᑑᓕᖅᐸᑦ, ᐄᓴᕅᓕᒥᐅᒥᒡᓗ ᐊᔪᖅᓴᖅᑐᖃᓕᖅᓗᓂ, ᐊᔪᖅᓴᖏᑐᒧᓪᓗ ᑖᑦᓱᒧᖓ ᐄᓴᕅᓕᒥᐅᖅ ᐃᒻᒥᓂᒃ ᓂᐅᕐᕈᑎᒋᒃᐸᑦ ᓄᓇᖃᑎᑦᓯᓐᓄᑦ, ᐄᓴᕅᓕᒥᐅᖑᖏᑦᑑᖅᓗᓃᑦ ᐃᓚᖏᓐᓄᑦ ᓂᐅᕕᐊᖑᒃᐸᑦ. 
48ᓱᓕ ᐱᕕᕾᓐᓇᕆᐊᖃᖅᐳᖅ ᓴᑐᖅᑕᐅᔪᓐᓇᖅᓗᓂ, ᐃᒻᒥᓂᒃ ᓂᐅᕐᕈᑎᒋᓚᐅᕋᓗᐊᖅᑎᓪᓗᒍ ᖃᑕᓐᖑᑎᖏᓐᓂᑦ ᐅᑎᖅᑎᑕᐅᔪᓐᓇᖅᐳᖅ. 
49ᐃᓚᖏᑕ ᓇᖕᒥᓂᖅ ᐊᐅᖃᑎᖏᑕ ᓇᓪᓕᐊᑐᐃᓐᓇᐅᑉ ᓂᐅᕕᐊᕆᔪᓐᓇᖅᐹ, ᑮᓇᐅᔭᖃᓕᕈᓂᓗ ᓇᖕᒥᓂᖅ ᐃᒻᒥᓂᒃ ᐊᑭᓕᕈᓐᓇᕆᕗᖅ. 
50ᐊᑭᓖᔪᖅ ᐅᖃᖃᑎᒋᓗᓂᐅᒃ, ᐊᕐᕌᒍᑦ ᓈᓴᖅᓗᒋᑦ ᓂᐅᕕᐊᖑᕝᕕᒋᓚᐅᖅᑕᓂ ᐊᕐᕌᒍ ᓴᑐᖅᓯᕕᒃ ᑎᑭᓪᓗᒍ, ᑮᓇᐅᔧᑦ ᕿᓚᕈᑦᔮᖅᑕᐅᑦᔪᑎᖏᑦ ᐃᖅᑲᓁᔭᖅᑎᑎᑐᑦ ᐊᑭᖃᕆᐊᖃᖅᐳᑦ. 
51ᓂᐅᕕᖅᑕᐅᕕᖓᓂᑦ ᐊᕐᕌᒍᒧᑦ ᓴᑐᖅᑕᐅᕕᖕᒧᑦ ᐊᕐᕌᒍᑦ ᐅᓄᖅᐸᑕ, ᐅᓄᕐᖕᓂᖅᓴᓂᒃ ᐅᑎᖅᑎᑕᐅᑦᔪᑎᒃᓴᓂᒃ ᐊᑭᓕᕆᐊᖃᖅᐳᖅ. 
52ᓂᐅᕕᖅᑕᐅᕕᐊᓂᑦ ᐊᕐᕌᒍᒧᑦ ᓴᑐᖅᑕᐅᕕᖕᒧᑦ ᐊᕐᕌᒍᑦ ᐅᓄᖏᓐᓂᖅᓴᐅᒃᐸᑕ, ᐅᓄᖏᓐᓂᖅᓴᓂᒃ ᐅᑎᖅᑎᑕᐅᑦᔪᑎᒃᓴᓂᒃ ᐊᑭᓕᕆᐊᖃᖅᐳᖅ. 
53ᐃᒻᒥᓂᒃ ᓂᐅᕐᕈᑎᒋᓯᒪᒃᐸᑦ ᐊᕐᕌᒍᒥ ᐊᑕᐅᓯᕐᖕᒥᒃ ᐃᓱᓕᑦᑕᖅᕕᖃᖅᓗᓂ; ᖃᐅᔨᒪᑦᓯᐊᕋᓱᐊᖅᑐᒃᓴᐅᕗᓯ ᓂᐅᕕᖅᓯᒪᔪᑉ ᐃᓖᔭᕆᖏᒃᑲᓗᐊᕐᖕᒪᖔᒍ. 
54ᓂᐅᕕᐊᖑᓂᒃᑯᑦ ᐅᑎᖅᑎᑕᐅᖏᒃᑲᓗᐊᖅᐸᑦ, ᖃᓄᑐᐃᓐᓇᖅᓘᓐᓃᑦ, ᑖᓐᓇᓗ ᕿᑐᕐᖓᖏᓪᓗ ᕿᓚᕈᑦᔮᖅᑕᐅᔭᕆᐊᖃᖅᐳᑦ ᐊᕐᕌᒍ ᓴᑐᖅᓯᕕᒃ ᓇᓪᓕᐅᑎᒃᐸᑦ. 
55ᐄᓴᕅᓕᒥᐅᑦ ᐱᔨᒋᒐᒃᑭᑦ, ᐅᕙᖓ ᐱᔨᒋᕙᒃᑲ, ᐊᐅᓪᓚᖅᑎᓚᐅᖅᐸᒃᑲᓗ ᐃᑦᔨᑉᑎᒥᑦ ᐅᕙᖓ ᐊᑕᓂᐅᒐᒪ ᒎᑎᓯ.”
