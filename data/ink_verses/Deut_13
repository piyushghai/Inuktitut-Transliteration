1“ᐱᔪᖃᓚᖅᑐᒥᒃ ᐅᖃᖅᑎᐅᓂᕋᖅᑐᒥᒃ ᓯᓐᓇᒃᑐᕐᖕᓂᒡᓗ ᑐᑭᓯᓇᖅᓯᑎᑦᓯᔪᓐᓇᕐᖕᓂᕋᖅᑐᒥᒃ ᐱᑕᖃᓕᖅᐸᑦ ᐊᑯᓐᓇᑦᓯᓐᓂ, ᑲᒪᓇᖅᑐᓕᓂᕐᖕᓂᒃ ᓇᓗᓁᒃᑯᑕᕐᖕᓂᒡᓘᓐᓃᑦ ᐱᑎᑕᐅᓂᐊᕐᖕᓂᕋᖅᑕᐅᒍᑦᓯ, 
2ᒎᑎᓐᖑᐊᓄᑦ ᑐᒃᓯᐊᖃᑦᑕᓕᖁᓪᓗᓯ ᑕᓯᐅᖅᓯᓇᓱᐊᖅᐸᑕ ᓯᕗᓂᖓᒍᑦ ᑐᒃᓯᐊᖅᕕᒋᓚᐅᖅᓯᒪᓐᖏᑕᑦᓯᓐᓄᑦ ᓇᓗᓁᒃᑯᑍᑦ ᑲᒪᓇᖅᑐᓪᓗ ᐅᖃᐅᓯᕆᓚᐅᖅᑕᖏᑦ ᓇᓚᐅᑦᓯᒐᓗᐊᖅᐸᑕ, 
3ᑍᒤᑦᑐᑦ ᑕᒪᒃᑯᐊ ᓈᓚᒐᒃᓴᕆᓐᖏᓚᓯ ᐅᖃᐅᓯᕆᔭᖏᑦ. ᐊᑕᓂᐅᑉ ᒎᑎᑦᓯ ᐊᑐᑐᐃᓐᓇᕐᖕᒪᒋᑦ ᐆᒃᑐᖅᑕᐅᖁᓪᓗᓯ, ᐊᑕᓂᕐᖕᒥᒃ ᒎᑎᑦᓯᓐᓂᒃ ᐱᓐᓈᕆᔭᖃᓪᓚᕆᖕᒪᖔᑦᓯ ᐆᒻᒪᑎᑦᓯᓐᓄᑦ ᐊᑕᖏᖅᑐᒧᑦ ᑕᕐᖕᓂᑦᓯᓐᓄᓪᓗ ᐊᑕᖏᖅᑐᒧᑦ. 
4ᐊᑕᓂᖅ ᒎᑎᓯ ᒪᓕᒃᑕᒃᓴᕆᕙᓯ ᐃᓕᕋᒋᓗᒍᓗ ᐱᖁᔭᖏᓪᓗ ᒪᓕᒡᓗᒋᑦ ᓂᐱᖓᓗ ᓈᓚᒡᓗᒍ, ᑐᒃᓯᐊᖅᕕᒋᔭᒃᓴᕆᕙᓯ ᓴᒃᑯᑦᑍᓕᓗᒍᓗ. 
5ᓇᓪᓕᐊᓪᓕ ᓯᓐᓇᒃᑑᒪᓂᒃ ᑐᑭᓯᓇᖅᓯᑎᑦᓯᔪᓐᓇᕐᖕᓂᕋᖅᑐᖅ ᐱᔪᖃᓛᖅᑐᒥᒡᓗ ᐅᖃᖅᑎᐅᓂᕋᖅᑐᖅ ᑐᑯᑕᐅᔪᒃᓴᐅᕗᖅ, ᐃᓕᑦᓯᓐᓂᒃ ᐊᔪᕆᖅᑐᐃᖕᒪᑦ ᐊᑭᕋᖅᑐᕐᖕᓂᕐᖕᒥᒃ ᐊᑕᓂᕐᖕᒧᑦ ᒎᑎᑦᓯᓐᓂᒃ, ᑖᑦᓱᒥᖓ ᓴᐳᑦᔨᔨᒋᓚᐅᖅᑕᑦᓯᓐᓂᒃ ᓄᓇᒥᑦ ᐃᑦᔨᑉᑎᒥᑦ ᐱᐅᓕᓪᓗᓯᓗ ᕿᓚᒃᓱᖅᑕᐅᓯᒪᕕᖕᒥᑦ, ᑍᒤᑦᑐᖅ ᐃᓄᒃ ᑕᓯᐅᖅᓯᓇᓱᐊᕐᖕᒪᑦ ᐊᖅᑯᑎᒥᒃ ᕿᒤᖁᓪᓗᓯ ᐊᑕᓂᐅᑉ ᒎᑎᑦᓯ ᐃᓕᑦᓯᓐᓄᑦ ᐊᑐᖅᑕᐅᖁᓚᐅᖅᑕᖓᓂᑦ. ᑍᒤᑦᑐᖅ ᐃᓄᒃ ᑐᖁᑕᐅᔪᒃᓴᐅᕗᖅ, ᐊᑯᓐᓇᑦᓯᓐᓂ.
6ᖃᑕᓐᖑᑎᕕᑦ, ᐊᓈᓇᕕᑦ ᐃᕐᖕᓂᕕᓪᓘᓐᓃᑦ, ᐸᓂᕕᓪᓘᓐᓃᑦ, ᓄᓕᐊᕕᓪᓘᓐᓃᑦ ᓇᒡᓕᒋᒻᒪᕆᒃᑕᕕᑦ ᐱᖃᓐᓇᕆᔭᕕᓪᓘᓐᓃᑦ ᖃᓂᒋᒻᒪᕆᒃᑕᕕᑦ ᐃᔨᕋᖅᑐᖅᓗᓂ ᒎᑎᓐᖑᐊᓄᑦ ᑐᒃᓯᐊᖃᑦᑕᖁᓗᓂᑎᑦ ᐃᓇᓐᓇᓱᐊᖅᐸᑎᑦ, ᒎᑎᒋᔭᐅᔪᓄᑦ ᐃᕝᕕᓪᓗ ᓯᕗᓕᕕᓂᖅᐱᓪᓗ ᖃᐅᔨᓚᐅᖅᓯᒪᓐᖏᑕᖏᓐᓄᑦ. 
7ᖃᓂᒋᔭᑦᓯᓐᓂ ᐊᕙᑎᑦᓯᓐᓃᑦᑐᑦ ᒎᑎᒋᔭᖏᓐᓄᑦ, ᐅᕝᕙᓘᓐᓃᑦ ᐅᖓᓯᒋᔭᑦᓯᓐᓂᑦ ᒎᑎᒋᔭᐅᔪᓄᑦ ᓄᓇᖅᔪᐊᓪᓗ ᐃᓱᐊᓂᑦ ᐃᓱᐊᓄᑦ ᑎᑭᓪᓗᒍ, 
8ᑍᒤᓕᐅᖅᑐᒧᑦ ᓴᖑᑎᑕᐅᑦᑍᓕᒋᑦ, ᓈᓚᖕᓂᐊᕐᖕᓇᒍᓘᓐᓃᑦ, ᓇᒡᓕᒋᓕᕐᖕᓂᐊᕐᖕᓇᒍᓘᓐᓃᑦ, ᓈᒃᑭᒋᓕᕐᖕᓂᐊᕐᖕᓇᒍᓘᓐᓃᑦ. 
9ᑐᖁᑕᒃᓴᕆᕙᓯᓕ! ᓯᕗᓪᓕᖅᐸᐅᓗᑎᑦ ᐊᒡᒐᖕᓄᑦ ᐱᒋᐊᖅᑕᒃᓴᕆᕙᑦ, ᑕᒪᑐᒪ ᑭᖑᓂᖓᒍᑦ ᑕᕝᕙ ᐃᓄᓕᒫᓄᑦ ᐱᒋᐊᖅᑕᐅᔪᒃᓴᐅᕗᖅ ᑐᖁᑕᐅᖁᓪᓗᒍ. 
10ᐅᔭᖅᑲᓄᑦ ᒥᓪᓗᖅᑕᒃᓴᕆᕙᓯ ᑐᖁᓪᓗᒍ, ᑖᑦᓱᒪ ᓴᖑᑎᓐᓇᓱᐊᓚᐅᕐᖕᒪᓯ ᐊᑕᓂᕐᖕᒥᑦ ᒎᑎᑦᓯᓐᓂᑦ, ᐃᓕᑦᓯᓐᓂᒃ ᐊᐅᓪᓚᖅᑎᑦᓯᓚᐅᕐᖕᑐᒥᒃ ᐃᑦᔨᑉᑎᒥᑦ, ᑕᕝᕙᓐᖓᑦ ᕿᓚᒃᓱᖅᑕᐅᓯᒪᕕᒋᓚᐅᖅᑕᑦᓯᓐᓂᑦ. 
11ᑕᕝᕙ ᐄᓴᕅᓕᒥᐅᓕᒫᑦ ᑐᓴᓕᕋᔭᖅᐳᑦ, ᓯᕘᕋᓕᖅᓗᑎᒡᓗ, ᑭᖑᓂᖓᒍᓪᓗ ᑍᒫᒃ ᐱᐅᖏᑦᑐᐊᓗᖕᒥᒃ ᐱᓕᕆᔪᖃᕈᓐᓃᕋᔭᖅᐳᖅ ᐊᑯᓐᓇᑦᓯᓐᓂ.
12ᑐᓴᕈᑦᓯ ᐃᒡᓗᒐᓴᒡᔪᐊᑦ ᐃᓚᖓᓐᓂ, ᐊᑕᓂᐅᑉ ᒎᑎᑦᓯ ᐃᓕᑦᓯᓐᓄᑦ ᑐᓂᓯᒪᔭᖓᓂᒃ ᓄᓇᒋᖁᓪᓗᒍ, 
13ᐃᓄᐃᑦ ᐃᓚᖏᓐᓂᒃ ᓲᖑᓵᖅᑎᓂᒃ ᐃᓕᑦᓯᓐᓄᐊᖅᓯᒪᔪᓂᒃ ᐃᒡᓗᒐᓴᒡᔪᐊᕐᖕᒥᐅᓂᒡᓗ ᓴᖑᑎᑦᓯᓯᒪᒃᐸᑕ, ᐅᖃᖅᓗᑎᒃ, ‘ᐂᓚᐅᖅᑕ ᒎᑎᓂᒃ ᐊᓯᖏᓐᓂᒃ ᐱᔨᑦᓯᕆᐊᖅᑐᖅᓗᑕ,’ ᖃᐅᔨᒪᓚᐅᓐᖏᑕᑦᓯᓐᓂᒃ. 
14ᑕᕝᕙ ᐊᐱᖅᓱᖅᑐᒃᓴᐅᕗᓯ ᕿᓂᖅᓗᓯᓗ ᑐᑭᓯᓇᓱᐊᑦᓯᐊᖅᓗᓯ; ᑕᒪᓐᓇ ᓱᓕᒃᐸᑦ ᓇᓗᓁᖅᓗᓂᓗ ᑍᒫᒃ ᒎᑎᐅᑉ ᓇᕐᕈᒋᔭᖓᓂᒃ ᐱᓇᓱᐊᖅᑐᖃᖅᓯᒪᓂᖓᓂᒃ ᐊᑯᓐᓇᑦᓯᓐᓂ, 
15ᑕᕝᕙ ᑕᕝᕙᓂ ᓄᓇᓕᓕᒫᑦ ᑐᑯᕋᖅᑕᐅᔪᒃᓴᐅᕗᑦ, ᐊᑕᖏᖅᓗᑎᒃ ᓄᖑᑕᐅᑦᓯᐊᖅᑐᒃᓴᐅᕗᑦ, ᑕᕝᕙᓂ ᓄᓇᓖᑦ ᐆᒪᔪᖁᑎᖏᓪᓗ ᑐᖁᕋᖅᑕᐅᓗᑎᒃ ᓴᕕᒡᔪᐊᒧᑦ. 
16ᐱᖁᑎᓕᒫᖏᑦ ᐊᑕᐅᓯᕐᖕᒧᑦ ᑲᑎᓪᓗᒋᑦ ᐃᒡᓗᒐᓴᖏᑕ ᕿᑎᖓᓂ, ᐱᕕᑐᓂᖓᓄᑦ, ᓄᓇᓕᓕᒫᖅ ᐃᑯᐊᓪᓚᒃᑕᐅᔪᒃᓴᐅᕗᖅ ᐱᖁᑎᓕᒫᖏᓪᓗ ᐱᖃᓯᐅᑎᓗᒋᑦ, ᐃᑯᐊᓚᓂᒃᑯᑦ ᑐᓂᕐᕈᑎᒋᓗᒋᑦ ᐊᑕᓂᕐᖕᒧᑦ ᒎᑎᑦᓯᓐᓄᑦ. ᕿᒪᒃᑕᐅᔪᒃᓴᐅᕗᑦ ᓱᕋᑦᓯᐊᖅᑎᓪᓗᒋᑦ ᐃᓱᖃᖏᑦᑐᒧᑦ, ᓴᓇᔭᐅᒃᑲᓐᓂᖅᑐᒃᓴᐅᓇᑎᒡᓗ. 
17ᓇᓪᓕᐊᓐᓂᒡᓘᓐᓃᑦ ᓄᖑᑕᐅᔪᒃᓴᐅᑎᓪᓗᒍ ᓱᒋᐊᖅᑕᐅᖁᔭᐅᔪᒥᒃ ᓇᖕᒥᓂᒃᓴᕆᔪᒪᓗᒍ ᑎᒍᓯᔪᒃᓴᐅᓐᖏᓚᑎᑦ ᐊᑕᓂᖅ ᓂᓐᖓᖕᓂᖅᔪᐊᒥᓂᑦ ᓴᖑᖁᓪᓗᒍ, ᓂᑲᒋᓗᓯᓗ. ᐃᓚᑦᓱᒋᓕᕐᖕᓂᐊᕐᖕᒪᓯ, ᐃᓄᒐᓴᒡᔪᐊᓐᖑᖅᑎᓪᓗᓯᓗ, ᑍᒫᒃ ᐊᖏᕈᑎᖃᖅᓯᒪᖕᒪᑦ ᓯᕗᓕᕕᓂᑦᓯᓐᓄᑦ, 
18ᐊᑕᓂᐅᑉ ᒎᑎᑦᓯ ᓂᐱᖓ ᓈᓚᖕᓂᐊᕈᑦᓯᐅᒃ, ᐱᖁᔨᑦᔪᑎᖏᓪᓗ ᒪᓕᑦᓯᐊᕐᖕᓂᐊᕈᑦᓯᒋᒃ ᐅᓪᓗᒥ, ᒪᓕᒃᑕᐅᖁᓪᓗᒋᑦ ᐅᖃᐅᓯᕆᔭᒃᑲ, ᐱᓂᐊᕐᖕᓂᖃᖁᓪᓗᓯ ᓈᒻᒪᒋᔭᐅᔪᒥᒃ ᐊᑕᓂᐅᑉ ᒎᑎᑦᓯ ᓵᖓᓂ.”
