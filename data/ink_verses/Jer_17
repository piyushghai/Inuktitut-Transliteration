1“ᔫᑕᐅᑉ ᐊᔪᕐᖕᓂᖏᑦ ᓴᕕᕋᔭᒃᑯᑦ ᑎᑎᕋᖅᓯᒪᕗᑦ; ᐊᓕᒎᔭᖅᑐᑦ ᓯᑎᑎᒋᔪᒧᑦ ᐃᑎᖅᓴᓕᐅᕈᑎᓯᒪᓪᓗᑎᒃ ᑎᑎᕋᖅᓯᒪᕗᑦ ᐆᒻᒪᑎᖏᓐᓂ, ᑐᓂᕐᕈᓯᖅᕕᖏᑕᓗ ᓇᒡᔪᖏᖕᓂ. 
2ᕿᑐᕐᖓᖏᑦ ᐊᐅᓚᔨᕗᑦ ᑐᓂᕐᕈᓯᖅᕕᖏᓐᓂᒃ ᒎᑎᓐᖑᐊᒧᑦ ᐊᓯᕋᒧᑦ, ᓇᐹᖅᑐᐃᑦ ᑐᖑᔪᐃᓐᓇᖅᑐᑦ ᓴᓂᐊᓐᓂ, ᐱᖑᐃᓪᓗ ᐳᖅᑐᔪᑦ ᖄᖏᓐᓂ. 
3ᖃᖅᑲᓂ ᓄᓇᑐᐃᓐᓇᕐᖕᒦᑦᑐᒥ, ᐊᔪᖅᓴᖏᑦᔪᑎᓯ ᑲᑎᖅᓱᐊᓯᓗ ᓇᒡᕚᖅᑕᒐᐅᑎᑦᓱᒫᖅᐸᒃᑲ ᐊᑭᓕᐅᑕᐅᓗᑎᒃ ᐊᔪᕐᖕᓂᑦᓯᓐᓄᑦ ᓄᓇᓕᒫᑦᓯᓐᓂ. 
4ᐱᓂᐊᕐᖕᓂᓯ ᒪᓕᒡᓗᒋᑦ ᑭᖑᕐᖑᑎᔭᒃᓴᓯ ᐊᓯᐅᔨᔪᒫᖅᐸᓯ ᑐᓂᓚᐅᖅᑕᒃᑲ ᐃᓕᑦᓯᓐᓄᑦ, ᐊᑭᕋᓯᓐᓂᒃ ᐱᔨᑦᓯᖅᑎᑦᓱᒫᖅᐸᓯ ᓄᓇᒥ ᑲᐅᔨᒪᓐᖏᑕᑦᓯᓐᓂ, ᓂᓐᖓᐅᓯᕋ ᐃᑯᒪᑐᑦ ᐃᑯᐊᓪᓚᒃᑎᑕᐅᖕᒪᑦ ᐃᑯᐊᓚᔪᒫᖅᓗᓂᓗ ᐃᓱᖃᖏᑦᑐᒧᑦ.”
5ᐃᒫᒃ ᐊᑕᓂᖅ ᐅᖃᖅᐳᖅ:
6ᑖᓐᓇ ᐅᖅᐱᒐᖅᑎᑐᑦ ᓱᓇᖃᔪᐃᑦᑐᒦᑦᑐᑎᑐᑦ ᑍᒤᑉᐳᖅ,
7ᓮᒻᒪᖅᑎᑕᐅᑦᔪᑎᒃᓴᖃᖅᐳᖅ ᐊᑕᓂᕐᖕᒥᒃ ᑕᑎᖃᖅᑐᖅ,
8ᓇᐹᖅᑐᑎᑐᑦ ᑍᒤᑉᐳᖅ ᐃᒪᖃᑦᓯᐊᖅᑐᒥ ᐱᕈᖅᓯᒪᔪᑎᑐᑦ,
9ᐆᒻᒪᑎᓕ ᐅᐃᕖᓐᓂᖅᐹᖑᕗᖅ ᓱᓇᓕᒫᓂᑦ,
10ᐅᕙᖓ ᐊᑕᓂᖅ ᖃᐅᔨᓴᕈᓐᓇᖅᐳᖓ,
11ᐊᕿᒡᒋᐅᔭᑎᑐᑦ ᒪᓐᓂᒋᓐᖏᑕᒥᓂᒃ ᐃᕙᓕᖅᑐᑎᑐᑦ,
12ᐃᒃᓯᕙᐅᑕᖅᔪᐊᖅ ᐱᓐᓇᕐᖕᓇᖅᑐᖅᔪᐊᖅ ᐳᖅᑐᔪᓃᑉᐳᖅ,
13ᐊᑕᓃᖅ ᐄᓴᕅᓕᒥᐅᑦ ᓂᕆᐅᒋᔭᖃᖅᕕᒋᔭᖓᑦ,
14ᐊᑕᓃᖅ ᐋᖅᑭᓚᐅᓐᖓ, ᑕᕝᕙ ᐋᖅᑭᖕᓂᐊᖅᐳᖓ; ᐱᐅᓕᓚᐅᓐᖓ ᑕᕝᕙ ᐱᐅᓕᔭᐅᓂᐊᖅᐳᖓ; ᐃᕝᕕᑐᐊᖅ ᓂᖅᑐᒐᒃᓴᕆᒐᒃᑭᑦ.
15ᑕᑯᒋᑦ, ᐅᖃᐅᑦᔭᐅᕙᒃᐳᖓ, “ᓇᐅᒡᓕ ᐊᑕᓂᐅᑉ ᐅᖃᐅᓯᖓ? ᒫᓐᓇ ᐊᑏ ᑎᑭᓕᖅᓕ!”
16ᐰᖅᓯᔨᐅᓂᓐᓂ ᓱᓕ ᕿᒤᓚᐅᖅᓯᒪᓐᖏᓚᖓ, ᐊᑕᓃᖅ ᖃᐅᔨᒪᕗᑎᑦ ᑲᑉᐱᐊᓇᖅᑐᓄᑦ ᑎᑭᑕᐅᖁᔨᓚᐅᖏᓐᓂᓐᓂ, ᐅᖃᐅᓯᕆᔭᓕᒫᒃᑲ ᖃᐅᔨᒪᕙᑎᑦ. 
17ᑲᑉᐱᐊᓇᖅᑑᑦᑍᓕᒋᑦ ᐅᕙᓐᓄᑦ; ᕿᒫᕕᒃᓴᕆᒐᒃᑭᑦ ᑲᑉᐱᐊᓇᖅᑐᖃᓕᖅᐸᑦ. 
18ᐊᑭᕋᖅᑐᖅᑎᒃᑲ ᑲᓐᖑᓇᖅᑐᒧᐊᖅᑎᒃᑭᑦ, ᑲᓐᖑᓇᖅᑐᒧᐊᖅᑎᓐᓇᖓ; ᓴᐱᓕᖅᑎᒃᑭᑦ ᓴᐱᕐᖕᓇᖅᑐᒧᐊᖅᑎᓐᓇᖓ, ᐱᐅᖏᑦᑐᒧᑦ ᑎᑭᕝᕕᐅᑎᒃᑭᑦ; ᐊᓯᕈᒃᑭᑦ ᐊᓯᕈᖅᑕᐅᓇᖅᑐᒧᑦ ᒪᕐᕈᕕᓪᓗᐊᖅᑐᒧᑦ.
19ᐃᒫᒃ ᐊᑕᓂᐅᑉ ᐅᖃᐅᑎᕚᖓ: “ᐃᓄᐃᑦ ᐃᑎᖅᕕᒋᕙᒃᑕᖏᓐᓂ ᐃᑎᖅᑕᖅᕕᖕᒥ ᓇᖏᕆᐊᖅᑐᕆᑦ, ᔫᑕᐅᓪᓗ ᐊᖓᔪᖅᑳᖅᔪᐊᖏᑕ ᐃᑎᖅᕕᒋᕙᒃᑕᖏᓐᓂ, ᔪᕉᓴᓚᐅᓪᓗ ᐊᕙᓗᖅᔪᐊᖓᑕ ᐃᑎᖅᑕᖅᕕᓕᒫᖏᓐᓂ. 
20ᐅᖃᐅᑎᓗᒋᓪᓗ, ‘ᐊᑕᓂᐅᑉ ᐅᖃᐅᓯᖏᓐᓂᒃ ᑐᓴᕆᑦᓯ, ᐊᖓᔪᖅᑳᖅᔪᐊᖑᔪᓯ ᐃᓄᑐᐃᓐᓇᐅᔪᓯᓗ ᔫᑕᒥ, ᔪᕉᓴᓚᒥᐅᑕᐅᔪᓯᓗ ᐃᑎᖅᑕᖅᕕᒃᑎᒍᑦ ᐃᑎᖅᐸᒃᑐᓯ. 
21ᐃᒫᒃ ᐊᑕᓂᖅ ᐅᖃᕐᖕᒪᑦ: ᐅᔨᖅᓱᑦᓯᐊᖅᑐᒃᓴᐅᕗᓯ ᐃᓅᓯᓯ ᐱᓪᓗᒋᑦ, ᓴᐸᑎᒥ ᐊᒡᔭᖅᓯᔪᒃᓴᐅᖏᓐᓇᑦᓯ ᐃᑎᖅᑐᒃᓴᐅᓇᓯᓗ ᔪᕉᓴᓚᐅᑉ ᐃᑎᖅᑕᖅᕕᖏᑎᒍᑦ. 
22ᐃᒡᓗᑦᓯᓐᓂᑦ ᐊᒡᔭᖅᓯᓗᓯ ᐊᓂᔪᒃᓴᐅᓐᖏᓚᓯ ᐱᓇᓱᐊᖅᑐᒃᓴᐅᓇᓯᓗ ᓴᐸᑎᒥ, ᓴᐸᑎᓕ ᐃᑦᔪᕐᖕᓁᑎᑕᒃᓴᕆᕙᓯ, ᓯᕗᓕᓯ ᑍᒫᒃ ᐱᖁᓚᐅᕋᒃᑭᑦ. 
23ᑖᒃᑯᐊᓕ ᓈᓚᓚᐅᓐᖏᓚᑦ ᑐᓴᓚᐅᓐᖏᓚᓪᓗ, ᓯᑎᔫᒐᓱᓚᐅᖅᐳᓪᓕ ᓈᓚᒍᒪᓇᑎᒡᓗ ᐅᖃᐅᑦᔫᓯᐊᒥᖕᓂᒃ.
24ᓈᓚᑦᓯᐊᕈᑦᓯᓐᖓᓕ, ᐊᑕᓂᖅ ᐅᖃᖅᐳᖅ, ᓴᐸᑎᐅᑎᓪᓗᒍ ᐊᒡᔭᖅᓯᓗᓯ ᐊᕙᒻᒧᒐᖅᑍᓕᓗᓯ ᐃᒡᓗᒐᓴᒡᔪᐊᑦ ᐃᑎᖅᑕᖅᕕᖏᑎᒍᑦ, ᐃᑦᔪᕐᖕᓁᑎᒃᑯᑦᓯᐅᒡᓗ ᓴᐸᑎ ᓴᓇᕕᒋᑦᑍᓕᓗᒍ. 
25ᑕᕝᕙ ᐊᖓᔪᖅᑳᖅᔪᐊᕆᔭᓯ ᑍᕕᑎᐅᑉ ᑭᖑᕚᖏᓐᓂᑦ ᐱᓯᒪᔪᑦ ᐊᖓᔪᖅᑳᖁᑎᖏᓪᓗ ᐃᑎᖅᐸᖕᓂᐊᖅᐳᑦ ᐃᒡᓗᒐᓴᒡᔪᐊᑦ ᐃᑎᖅᑕᖅᕕᖏᑎᒍᑦ ᔫᑕᒥᐅᓂᒃ ᔪᕉᓴᓚᒥᐅᓂᒡᓗ ᐃᓚᖃᖅᓗᑎᒃ ᕿᒧᒃᓯᐅᑎᖁᑎᒥᒃᑎᒍᑦ, ᐃᒡᓗᒐᓴᒡᔪᐊᓪᓗ ᑖᒃᑯᐊ ᐃᓄᕾᓐᓇᕐᖕᓂᐊᖅᐳᑦ ᐃᓱᖃᖏᑦᑐᒧᑦ. 
26ᐃᓄᐃᓪᓗ ᑎᑭᑉᐸᒍᒫᖅᐳᑦ, ᔫᑕᐅᑉ ᓄᓇᓕᖁᑎᖏᓐᓂᑦ, ᓄᓇᓕᖕᓂᓪᓗ ᔪᕉᓴᓚᐅᑉ ᓴᓂᐊᓃᑦᑐᓂᑦ, ᐱᑦᔭᒥᓂᐅᓪᓗ ᓄᓇᖏᓐᓂᑦ, ᖃᖅᑲᒥᐅᓪᓗ ᑭᒡᓕᖓᓂᒥᐅᓂᑦ ᓂᒋᑉᒥᓗ ᓄᓇᖃᖅᑐᓂᑦ ᑐᓂᕐᕈᓯᕆᐊᖅᑐᖅᓗᑎᒃ ᐆᑕᒃᓴᓂᒃ, ᓂᐊᖂᔭᒃᓴᓂᒃ, ᐳᔫᖅᑎᑕᒃᓴᓂᒡᓗ ᖁᔭᓕᑦᔪᑎᒃᓴᓂᒡᓗ ᐊᑕᓂᐅᑉ ᐃᒡᓗᖓᓂ. 
27ᓈᓚᖏᒃᑯᑦᓯᓐᖓᓕ ᓴᐸᑎᓗ ᐃᑦᔪᕐᖕᓁᑎᖏᒃᑯᑦᓯᐅᒃ, ᐊᒡᔭᖅᓯᑦᑍᓕᖏᒃᑯᑦᓯᓗ ᓴᐸᑎᐅᑎᓪᓗᒍ ᔪᕉᓴᓚᐅᑉ ᐃᑎᖅᑕᖅᕕᖏᑎᒍᑦ, ᑕᕝᕙ ᐃᑎᖅᑕᖅᕕᖏᑦ ᐃᑯᐊᓪᓚᒍᒫᖅᐸᒃᑲ, ᔪᕉᓴᓚᒻ ᐊᖓᔪᖅᑳᒃᑯᕕᖓ ᓄᖑᑕᐅᔪᒫᖅᐳᖅ ᖃᒥᑕᐅᔪᓐᓇᕈᒫᓐᖏᓚᖅᓗ.’”
