1ᑕᕝᕙ ᐊᑕᓂᐅᑉ ᐅᖃᐅᓯᖓᑕ ᑎᑭᒃᑭᕚᖓ ᐅᖃᖅᓗᓂ: 
2“ᖃᓄᖅ ᑐᑭᖃᖅᑎᑕᐅᕚ? ᐄᓴᕅᓕᒥᐅᓄᑦ ᐅᖃᐅᓯᐅᒐᔪᒃᑐᖅ,
3ᐅᕙᖓ ᐆᒪᓪᓗᖓ ᒎᑎᐅᒐᒪ ᐊᑕᓂᖅ ᒎᑎ ᐅᖃᖅᐳᖅ, ᑖᓐᓇ ᐅᖃᐅᓯᐅᒐᔪᒃᑐᖅ ᐅᖃᖅᐸᖕᓂᐊᕈᓐᓃᖅᐸᑦᓯ ᐄᓴᕅᓕᒥ. 
4ᑕᑯᒋᑦ, ᑕᕐᖕᓂᓕᒫᑦ ᐱᒋᕙᒃᑲ; ᐊᑖᑕᐅᔪᑦ ᕿᑐᕐᖓᖏᓪᓗ ᑕᕐᖕᓂᖏᑦ ᐱᒋᕙᒃᑲ: ᑕᕐᖕᓂᖅ ᐊᔪᖅᑐᓕᔪᖅ ᑖᓐᓇ ᑐᖁᔪᒫᖅᐳᖅ.
5ᐃᓄᒃᑕᖃᖅᐸᑦ ᐃᓱᐊᖅᑐᒥᒃ ᐱᓇᓱᐊᑦᓯᐊᖅᑐᒥᒡᓗ ᓈᒻᒪᓈᑦᓯᐊᖅᑐᒥᒃ ᐃᓅᓯᓕᖕᒥᒃ. 
6ᐄᓴᕅᓕᐅᑉ ᑭᖑᕚᖏᑕ ᒎᑎᓐᖑᐊᖏᓐᓄᑦ ᑐᒃᓯᐊᖃᑕᐅᓚᐅᖏᓪᓗᓂ ᓂᕆᓚᐅᖏᓪᓗᓂᓗ ᐆᒪᔪᓂᒃ ᑐᓂᕐᕈᑎᕕᓂᕐᖕᓂᒃ ᒎᑎᓐᖑᐊᓄᑦ, ᐃᓅᖃᑎᒥᓗ ᓄᓕᐊᖓᓂᒃ ᑲᒪᓇᓱᐊᓚᐅᖅᓯᒪᖏᓪᓗᓂ ᐱᖃᑎᖃᓚᐅᖅᓯᒪᖏᓪᓗᓂᓗ ᐊᕐᖕᓇᒥᒃ ᐊᐅᓈᖅᕕᖓ ᓇᓪᓕᐅᑎᓯᒪᑎᓪᓗᒍ. 
7ᓇᓪᓕᐊᓐᓂᒡᓗ ᐅᖁᒤᑎᑦᓯᕙᖏᓪᓗᓂ, ᑎᒡᓕᒃᐸᖏᓪᓗᓂᓗ, ᐊᑐᖅᑐᐊᖅᑕᕕᓂᕐᖕᒥᓂᒡᓗ ᐊᑕᖏᖅᓗᒋᑦ ᐊᑭᓖᑦᓯᐊᖃᑦᑕᖅᓗᓂ, ᑳᒃᑐᓂᒃ ᓂᕆᑎᑦᓯᕙᒡᓗᓂ, ᐊᓐᓄᕌᒃᓴᖃᖏᑦᑐᓂᒡᓗ ᐊᓐᓄᕌᖅᑎᑦᓯᕙᒡᓗᓂ. 
8ᑮᓇᐅᔭᓂᒃ ᐊᑐᖅᑎᑦᓯᔭᕌᖓᒥ ᑮᓇᐅᔭᓕᐅᕈᑎᖃᒃᑲᓐᓂᕋᓱᒃᐸᖏᓪᓗᓂ, ᐱᐅᖏᑦᑐᒥᒡᓗ ᐊᑐᖅᑍᓕᒪᔪᓐᓇᖅᓗᓂ, ᐊᑦᔨᒌᒃᑎᑦᓯᓂᕐᖕᒥᒃ ᐱᓂᐊᖅᕕᖃᖅᐸᒡᓗᓂ ᐃᓅᖃᑎᒥᓄᑦ. 
9ᐊᖑᑦ ᑍᒤᑦᑐᖅ ᐱᖁᔭᓐᓂᒃ ᓈᓚᑦᓯᐊᖅᑐᖅ, ᒪᓕᒐᒃᓴᐅᖁᔭᓐᓂᒡᓗ ᐊᑐᑦᓯᐊᖅᓗᓂ, ᑖᓐᓇ ᐃᓱᐊᖅᑐᓕᒐᒥ ᐃᓅᔪᒫᖅᐳᖅ, ᐊᑕᓂᖅ ᒎᑎ ᐅᖃᖅᐳᖅ.
10ᑖᓐᓇᓕ ᐊᖑᑦ ᐃᕐᖕᓂᖃᖅᐸᑦ ᑎᒡᓕᒐᖅᑎᒥᒃ, ᐃᓄᐊᖅᑎᒥᒡᓗ, 
11ᐊᑖᑕᖓᑕ ᐊᑐᓚᐅᖅᓯᒪᓐᖏᑕᖏᓐᓂᒃ, ᓂᕆᕙᒡᓗᓂᓗ ᐆᒪᔪᓂᒃ ᒎᑎᓐᖑᐊᓄᑦ ᑐᓂᕐᕈᑎᕕᓂᕐᖕᓂᒃ, ᐃᓅᖃᑎᒥᓗ ᓄᓕᐊᖓᓂᒃ ᑲᒪᖃᑦᑕᖅᓗᓂ, 
12ᐊᒃᓗᔪᓂᒃ ᐊᔪᖅᓴᖅᑐᓂᒡᓗ ᐅᖁᒤᒃᓴᖅᑎᑦᑎᕙᒡᓗᓂ, ᑎᒡᓕᒃᐸᒡᓗᓂ, ᐊᑐᖅᑐᐊᖅᑕᕕᓂᕐᖕᒥᓂᒡᓗ ᐱᑖᑐᐃᓐᓇᖃᑦᑕᖅᓗᓂ, ᒎᑎᓐᖑᐊᓄᓪᓗ ᑐᒃᓯᐊᖃᑦᑕᖅᓗᓂ, ᓇᕐᕈᓇᖅᑐᓂᒡᓗ ᐱᓇᓱᐊᖃᑦᑕᖅᓗᓂ, 
13ᐊᑐᖅᑎᑦᓯᔭᕌᖓᒥᓗ ᑮᓇᐅᔭᓕᕈᑎᖃᕋᓱᒃᐸᒡᓗᓂ, ᐅᓄᖅᓯᒋᐊᖅᑎᑦᓯᓗᓂ, ᑍᒤᑦᑐᖅ ᐃᓅᔪᒫᖅᐹ? ᐃᓅᔪᒫᓐᖏᓚᖅ. ᑕᒪᒃᑯᓂᖓ ᓇᕐᕈᓇᖅᑐᓂᒃ ᐱᓇᓱᐊᖅᓯᒪᓂᕐᖕᒥᓄᑦ ᐃᓅᔭᕆᐊᖃᓐᖏᓚᖅ; ᑖᓐᓇ ᑐᖁᓂᐊᓪᓚᕆᒃᐳᖅ; ᑐᖁᓂᕐᖕᒥᓄᓪᓗ ᓵᑕᒃᓴᑑᒐᔭᖅᐳᖅ.
14ᐊᖑᓪᓕ ᑖᓐᓇ ᐃᕐᖕᓂᖅᑖᖅᐸᑦ, ᐊᑖᑕᒥᓗ ᐊᔪᖅᑐᓕᑦᔪᑎᒋᓚᐅᖅᑕᖏᓐᓂᒃ ᑕᑯᒍᓂ, ᓯᕘᕋᓗᓂᓗ ᐃᓕᖅᑯᓯᕆᓚᐅᖅᑕᖏᓐᓂᒃ ᒪᓕᖏᑉᐸᑦ. 
15ᒎᑎᓐᖑᐊᓄᓪᓗ ᑐᒃᓯᐊᖅᕕᐅᖃᑦᑕᖅᑐᓄᑦ ᑐᒃᓯᐊᖃᑕᐅᖃᑦᑕᖏᓪᓗᓂ ᐅᕝᕙᓗ ᓂᕆᓚᐅᖅᓯᒪᖏᓪᓗᓂ ᐆᒪᔪᓂᒃ ᒎᑎᓐᖑᐊᓄᑦ ᑐᓂᕐᕈᑕᐅᓯᒪᔪᓂᒃ, ᐃᓅᖃᑎᒥᓗ ᓄᓕᐊᖓᓂᒃ ᑲᒪᓇᓱᐊᓚᐅᖅᓯᒪᖏᓪᓗᓂ. 
16ᓇᓪᓕᐊᓐᓂᒡᓘᓐᓃᑦ ᐱᑦᓯᐊᖏᕝᕕᖃᓚᐅᖅᓯᒪᖏᓪᓗᓂ, ᐊᑐᖅᕕᒋᔭᒥᓂᒡᓗ ᐅᑎᖅᑎᑦᓯᑦᓯᐊᖅᐸᒡᓗᓂ, ᑎᒡᓕᖃᑦᑕᖏᓪᓗᓂᓗ, ᓂᕿᒃᓴᖃᖏᑦᑐᓂᒃ ᓂᕆᑎᑦᓯᕙᒡᓗᓂ, ᐊᓐᓄᕌᓴᖃᖏᑦᑐᓂᒡᓗ ᐊᓐᓄᕌᖅᑎᑦᓯᕙᒡᓗᓂ. 
17ᐱᐅᖏᑦᑐᓕᓂᕐᖕᒥᒃ ᐃᓅᓯᖃᕈᒪᖏᓪᓗᓂ, ᐊᑐᖅᑎᑕᒥᓂᒡᓗ ᑮᓇᐅᔭᓕᐅᖅᕕᖃᕋᓱᒃᐸᖏᓪᓗᓂ ᐃᓚᒋᐊᖅᓯᖃᑦᑕᖏᓪᓗᓂᓗ, ᐱᖁᔭᓐᓂᒡᓗ ᐊᑐᑦᓯᐊᖅᓗᓂ, ᒪᓕᒐᒃᓴᐅᖁᔭᓐᓂᒡᓗ ᐊᑐᑦᓯᐊᖅᓗᓂ; ᑖᓐᓇ ᑐᖁᔪᒫᓐᖏᓚᖅ ᐊᑖᑕᖓᑕ ᐊᔪᖅᑐᓕᓯᒪᓂᖓᓄᑦ; ᐃᓅᔪᒫᖅᐳᖅᓕ ᖁᓚᕐᖕᓇᖏᑦᑐᒥᒃ. 
18ᐊᑖᑕᖓᓕ ᓴᒡᓗᕿᑦᓯᔨᐅᓚᐅᕋᒥ ᑎᒡᓕᒃᑎᐅᓪᓗᓂᓗ ᐃᓅᖃᑎᒥᓂᑦ, ᐱᐅᖏᑦᑐᒥᒡᓗ ᐃᓅᖃᑎᒥᓄᑦ ᐱᓂᐊᖅᕕᖃᖅᐸᒡᓗᓂ, ᑐᖁᔪᒫᖅᐳᖅ ᓇᖕᒥᓂᖅ ᐊᔪᖅᑐᓕᓚᐅᕐᖕᓂᕐᖕᒥᓄᑦ.
19ᐊᐱᕆᒍᕕᓪᓕ ᖃᓄᐃᒻᒪᑦ ᐃᕐᖕᓂᖓ ᐋᓐᓂᐊᕈᑎᖃᖃᑕᐅᓐᖏᓚᖅ ᐊᑖᑕᖓᑕ ᐊᔪᖅᑐᓕᓂᕕᓂᖏᓐᓅᑦ? ᑭᐅᒐᔭᖅᐸᑦᓯ ᐃᕐᖕᓂᖓ ᐃᓱᐊᖅᑐᒥᒃ ᓈᒻᒪᑦᓯᐊᖅᑐᒥᒡᓗ ᐱᓇᓱᐊᓚᐅᕐᖕᒪᑦ, ᒪᓕᒐᒃᓴᐅᖁᔭᒃᑲᓗ ᒪᓕᑦᓯᐊᓚᐅᕐᖕᒪᒋᑦ, ᐃᓅᔪᒫᖅᐳᖅ ᖁᓚᕐᖕᓇᖏᑦᑐᒥᒃ. 
20ᑕᕐᖕᓂᖅ ᐊᔪᖅᑐᓕᔪᖅ ᑭᓯᒥ ᑐᖁᔪᒃᓴᐅᕗᖅ. ᐃᕐᖕᓂᖓᓕ ᐸᓯᔭᒃᓴᐅᑦᔪᑎᖃᖅᑐᒃᓴᐅᓐᖏᓚᖅ ᐊᑖᑕᖓᑕ ᐊᔪᖅᑐᓕᓯᒪᓂᖓᓄᑦ, ᐅᕝᕙᓘᓐᓃᑦ ᐊᑖᑕᐅᔪᖅ ᐃᕐᖕᓂᖓᑕ ᐊᔪᖅᑐᓕᓯᒪᓂᖓᓄᑦ ᐸᓯᔭᒃᓴᐅᑦᔪᑎᖃᖅᑐᒃᓴᐅᖏᓐᓂᕗᖅ; ᓈᒻᒪᓈᖅᑐᒥᒃ ᐃᓅᓯᖃᖅᑐᖅ ᓈᒻᒪᓈᖅᑐᒥᒃ ᐃᒻᒥᓄᑐᐊᖅ ᐊᑭᓕᖅᑕᐅᔪᒫᖅᐳᖅ, ᐱᐅᖏᑦᑐᓕᔪᖅᓗ ᐱᐅᖏᑦᑐᓕᓂᕐᖕᒥᓄᑦ ᐃᒻᒥᓄᑐᐊᖅ ᐊᑭᓕᖅᑕᐅᑦᔪᒫᕆᕗᖅ.
21ᐱᐅᖏᑦᑐᓕᔪᖅᓕ ᐊᔪᖅᑐᓕᓂᕐᖕᒥᓂᒃ ᐱᓂᐊᕐᖕᓂᕆᓚᐅᖅᑕᒥᓂᒃ ᕿᒤᒃᐸᑦ ᒪᓕᒐᒃᓴᐅᖁᔭᒃᑲᓗ ᒪᓕᓕᖅᓗᓂᒋᑦ, ᐃᓱᐊᖅᑐᒥᒃ ᓈᒻᒪᓈᖅᑐᒥᒡᓗ ᐃᓕᖅᑯᓯᖃᓕᖅᓗᓂ, ᑖᓐᓇ ᖁᓚᕐᖕᓇᖏᑦᑐᒥᒃ ᐃᓅᔪᒫᖅᐳᖅ; ᑐᖁᑦᔮᓇᓂᓗ. 
22ᐊᔪᖅᑐᓕᓂᕆᓚᐅᖅᑕᓕᒫᖏᑦ ᐃᖅᑲᐅᒪᔭᐅᓂᐊᓐᖏᓚᑦ; ᓈᒻᒪᓈᖅᑐᒥᒃ ᐃᓅᓯᖃᓚᐅᕐᖕᓂᕐᖕᒥᓄᑦ ᐃᓅᔪᒫᖅᐳᖅ. 
23ᖁᕕᐊᒋᔭᖃᕋᓱᒋᕕᖓ ᐊᔪᖅᑐᓕᔪᑦ ᑐᖁᑕᐅᖃᑦᑕᕐᖕᓂᖏᓐᓂᒃ? ᐊᑕᓂᖅ ᒎᑎ ᐅᖃᖅᐳᖅ, ᑍᒤᓐᖏᓚᖅ, ᐊᔪᖅᑐᓕᓂᕐᖕᒥᓂᒡᓕ ᕿᒤᖔᖅᓗᓂ ᐃᓅᖁᕙᕋ.
24ᐊᖑᓪᓕ ᓈᒻᒪᓈᖅᑐᒥᒃ ᐃᓅᓯᖃᓚᐅᖅᑐᖅ, ᓈᒻᒪᓈᖅᑐᒥᒃ ᐃᓅᔪᓐᓁᖅᐸᑦ, ᐊᔪᖅᑐᓕᓂᕐᖕᒥᒡᓗ ᐃᓅᓯᖃᓕᖅᓗᓂ, ᐊᔪᖅᑐᓕᔪᑦ ᐊᑐᖅᐸᒃᑕᖏᓐᓂᒃ ᓇᕐᕈᓇᖅᑐᓂᒃ ᐊᑐᖃᑕᐅᓕᖅᐸᑦ, ᐃᓅᔪᒃᓴᐅᕚ? ᓈᒻᒪᓈᖅᑐᒥᒃ ᐃᓅᓯᖃᓚᐅᕐᖕᓂᖓ ᐃᖅᑲᐅᒪᔭᐅᓂᐊᓐᖏᓚᖅ; ᓱᖁᓯᔪᐃᑦᑑᓚᐅᖏᓐᓂᕐᖕᒥᓄᑦ ᐸᓯᔭᒃᓴᐅᓕᕋᒥ ᐊᔪᖅᑐᓕᓂᕐᖕᒥᓄᓪᓗ ᐱᓂᐊᕐᖕᓂᕆᔭᒥᓄᑦ, ᑖᓐᓇ ᑐᖁᔪᒫᖅᐳᖅ.
25ᐅᖃᖅᐳᓯᓕ, ‘ᐊᑕᓂᖅ ᐱᓂᐊᕐᖕᓂᕐᖕᒥᓂᒃ ᓈᒻᒪᓈᖅᓯᒪᓐᖏᓚᖅ.’ ᐄᓴᕅᓕᒥᐅᑦ ᑭᖑᕚᖑᖃᑎᒌᑦ ᑐᓴᓕᕆᑦᓯ: ᐱᓂᐊᕐᖕᓂᕆᔭᕋ ᓈᒻᒪᓈᖅᓯᒪᓇᓱᒋᖏᑉᐱᓯᐅᒃ? ᐃᓕᑦᓯᖔᖅ ᐱᓂᐊᕐᖕᓂᕆᔭᓯ ᓈᒻᒪᓈᖅᓯᒪᓐᖏᓚᖅ. 
26ᐃᓱᐊᖅᑐᒥᒃ ᐱᓂᐊᕐᖕᓂᖃᖅᑐᖅ ᐃᓱᐊᕐᖕᓂᕐᖕᒥᒃ ᕿᒤᓗᓂ ᐊᔪᖅᑐᓕᓕᖅᐸᑦ, ᑕᒪᑐᒧᖓ ᑐᖁᑦᔪᑎᖃᕐᖕᓂᐊᖅᐳᖅ; ᐱᐅᖏᑦᑐᓕᓂᕐᖕᒥᒃ ᐱᓇᓱᐊᓚᐅᕐᖕᓂᕐᖕᒥᓄᑦ ᑐᖁᔪᒫᖅᐳᖅ. 
27ᐊᒻᒪ ᐱᐅᖏᑦᑐᓕᔪᖅ ᐊᔪᖅᑐᓕᓂᕐᖕᒥᒃ ᐱᓂᐊᕐᖕᓂᕆᓚᐅᖅᑕᒥᓂᒃ ᕿᒤᓗᓂ ᐱᖁᔭᓂᒃ ᒪᓕᓕᖅᓗᓂ ᓈᒻᒪᓈᖅᑐᒥᒡᓗ ᐊᑐᓕᖅᐸᑦ, ᑖᑦᓱᒪ ᐃᓅᓯᓂ ᐱᐅᓕᓂᐊᖅᐹ. 
28ᐃᓱᒪᒃᓴᖅᓯᐅᕈᑎᖃᕐᖕᓂᕐᖕᒥᓄᑦ ᐊᔪᖅᑐᓕᓂᕆᓚᐅᖅᑕᓕᒫᒥᓂᒃ ᕿᒤᒃᐸᑦ, ᑖᓐᓇ ᖁᓚᕐᖕᓇᖏᑦᑐᒥᒃ ᐃᓅᓂᐊᖅᐳᖅ, ᑐᖁᖏᓪᓗᓂ. 
29ᐄᓴᕅᓕᒥᐅᓪᓕ ᑭᖑᕚᖑᖃᑎᒌᑦ ᐅᖃᖅᐳᑦ, ‘ᐊᑕᓂᖅ ᐱᓂᐊᕐᖕᓂᕐᖕᒥᓂᒃ ᓈᒻᒪᓈᖅᓯᒪᓐᖏᓚᖅ.’ ᐄᓴᕅᓕᒥᐅᑦ ᑭᖑᕚᖏᑦ, ᐱᓂᐊᕐᖕᓂᒃᑲ ᓈᒻᒪᓈᖅᓯᒪᓇᓱᒋᖏᑉᐱᓯᐅᒃ? ᐃᓕᑦᓯᖔᖅ ᐱᓂᐊᕐᖕᓂᓯ ᓈᒻᒪᓈᖅᓯᒪᓐᖏᖔᖅᐳᑦ.
30ᑍᒤᒻᒪᑦ ᐄᓴᕅᓕᒥᐅᑦ ᑭᖑᕚᖑᖃᑎᒌᑦ ᐅᖃᐅᑎᕙᑦᓯ, ᐃᓕᑦᓯ ᐊᑐᓂᑦ ᐃᓕᖅᑯᓯᓯ ᒪᓕᒡᓗᒋᑦ ᐃᖅᑲᖅᑐᕐᖕᓂᐊᖅᐸᑦᓯ, ᐊᑕᓂᖅ ᒎᑎ ᐅᖃᖅᐳᖅ. ᓵᒋᐊᕆᑦᓯ ᐱᐅᖏᑦᑐᓕᓂᓯ ᕿᒪᒡᓗᒋᑦ, ᐊᔪᖅᑐᓕᓂᕐᖕᒧᑦ ᑐᖁᔪᒃᓴᓐᖑᖁᓇᓯ. 
31ᐱᐅᖏᑦᑐᓕᓂᓕᒫᑦ ᐱᓇᓱᐊᓚᐅᖅᑕᓯ ᕿᒪᒡᓗᒋᑦ, ᓄᑖᒥᒃ ᐆᒻᒪᑎᑖᓕᕆᑦᓯ ᓄᑖᒥᒡᓗ ᐊᓂᕐᖕᓂᖅᑖᖅᓗᓯ! ᓱᖕᒪᑦ ᐄᓴᕅᓕᒥᐅᑦ ᑭᖑᕚᖑᖃᑎᒌᑦ ᑐᖁᔪᒪᕕᓰ? 
32ᓇᓪᓕᐊᓐᓂᒡᓘᓐᓃᑦ ᑐᖁᔪᓂᒃ ᖁᕕᐊᒋᔭᖃᖏᓐᓇᒪ, ᐊᑕᓂᖅ ᒎᑎ ᐅᖃᖅᐳᖅ, ᓵᒋᐊᖅᓗᓯ, ᐃᓅᓕᕆᑦᓯ.”
