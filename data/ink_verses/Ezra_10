1ᐄᓱᕋ ᐅᑯᖓᓪᓗᓂ ᑐᒃᓯᐊᖅᑎᓪᓗᒍ ᑐᒃᓯᐊᖅᕕᒡᔪᐊᑉ ᓯᕗᕌᓂ, ᕿᐊᓪᓗᓂᓗ ᖃᕿᐊᓕᖅᓗᓂᓗ ᑖᒃᑯᐊ ᐊᔪᖅᑐᓕᓃᑦ ᐱᓪᓗᒋᑦ, ᐄᓴᕅᓕᒥᐅᑦ ᐅᓄᖅᑐᒻᒪᕆᐊᓗᐃᑦ ᐊᖑᑏᑦ, ᐊᕐᖕᓁᓪᓗ, ᓱᕈᓰᓪᓗ ᑲᑎᕙᓪᓕᐊᓕᖅᐳᑦ ᑖᑦᓱᒧᖓ ᐃᓚᓕᐅᑎᕙᓪᓕᐊᓪᓗᑎᒃ; ᐊᒃᓱᐊᓗᒃ ᕿᐊᓪᓗᑎᒃ. 
2ᑕᕝᕙ ᓯᑲᓁᐊ ᔨᕼᐃᐅᓕᐅᑉ ᐃᕐᖕᓂᖓ, ᐃᓛᒻ ᑭᖑᕚᖏᓐᓂᑦ ᐱᓯᒪᔪᖅ, ᐅᖃᖅᐳᖅ ᐄᓱᕋᒧᑦ, “ᐅᒃᐱᕐᖕᓂᕗᑦ ᒎᑎᒧᑦ ᓯᖁᒥᓯᒪᕗᖅ ᐂᑉᐸᖅᑖᖅᓯᒪᓂᑦᑎᓐᓄᑦ ᐃᓅᖃᑎᒃᓴᔭᕆᓐᖏᑕᑦᑎᓐᓂᒃ, ᑍᒤᒃᑲᓗᐊᖅᑎᓪᓗᒍ ᓱᓕ ᓂᕆᐅᖕᓂᒃᓴᖃᖅᐳᑦ ᐄᓴᕅᓕᒥᐅᑦ. 
3ᒫᓐᓇᓕ ᐊᖏᖃᑎᒌᒍᑎᖃᖅᑐᒃᓴᐅᕗᒍᑦ ᒎᑎᑦᑎᓐᓄᑦ ᑖᒃᑯᐊ ᐊᕐᖕᓁᑦ ᓄᓕᐊᖅᑖᕆᓯᒪᔭᕗᑦ ᕿᑐᕐᖓᖏᓪᓗ ᐊᐅᓪᓚᖅᑎᑦᓱᒪᓗᒋᑦ, ᐱᓇᓱᐊᕐᖕᓂᐊᖅᐳᒍᑦ ᐃᓕᑦᓯ ᐃᓱᒪᓕᐅᕆᔨᐅᔪᓯ ᐊᑕᓂᑦᑎᓐᓄᑦ ᒎᑎᐅᑉ ᐱᖁᔭᖏᓐᓂᒃ ᐅᐱᒍᓱᒃᑐᓯ ᐱᖁᔭᑦᓯᓐᓂᒃ ᒪᓕᒡᓗᑕ; ᐊᑏ ᐱᓇᓱᐊᖅᑐᖃᓕᖅᓕ ᒎᑎᐅᑉ ᐱᖁᔭᖏᓐᓂ ᐱᓇᓱᐊᖅᑕᐅᖁᔭᐅᔪᑦ ᒪᓕᒡᓗᒋᑦ. 
4ᐃᓕᑦᓯ ᐱᓇᓱᐊᖅᑐᒃᓴᐅᕗᓯ ᐱᔭᕆᐊᓕᓯ ᒪᓕᒡᓗᒋᑦ. ᐅᕙᒍᑦ ᐃᑲᔪᖅᑐᕐᖕᓂᐊᖅᐳᒍᑦ ᐃᓕᑦᓯᓐᓂᒃ, ᓴᐱᖏᓪᓗᓯ ᑲᔪᓯᓕᕆᑦᓯ ᑕᒪᓐᓇᓗ ᑲᔪᓯᑎᓪᓗᒍ.”
5ᑕᕝᕙ ᐄᓱᕋ ᒪᑭᑉᐳᖅ, ᓯᕗᓕᖅᑎᓪᓗ ᑐᓂᕐᕈᓯᖅᑎᑦᓯᔨᓄᑦ, ᓕᕔᑎᓄᓪᓗ, ᐃᓄᓕᒫᓪᓗ ᐄᓴᕅᓕᒃᑯᓐᓂᒃ ᐊᖏᒻᒪᕆᒃᑎᑦᓯᓕᖅᓗᑎᒃ ᑲᔪᓯᑎᓐᓂᐊᖅᑕᒥᖕᓂᒃ ᓯᑲᓂᐊᑉ ᐱᓇᓱᐊᖅᑕᐅᖁᔭᖓᓂᒃ ᐊᑐᖁᓪᓗᒋᑦ. ᑕᕝᕙ ᐊᖏᒻᒪᕆᒍᑎᒥᖕᓂᒃ ᐊᖏᖅᐳᑦ. 
6ᐄᓱᕋ ᑕᕝᕙᓐᖓᑦ ᑐᒃᓯᐊᖅᕕᒡᔪᐊᑉ ᓯᕗᕌᓂᑦ ᒪᑭᓪᓗᓂ, ᐂᓕᖅᐳᖅ ᔨᕼᐅᕼᐊᓇᒧᑦ ᐃᓔᐊᓯᐅᑉ ᐃᕐᖕᓂᖓᓄᑦ ᐃᒡᓗᕈᓯᖓᓄᐊᖅᓗᓂᓗ, ᑕᕝᕙᓃᓕᕋᒥᓗ ᓂᕆᓚᐅᓐᖏᓚᖅ ᐃᒥᓚᐅᕋᓂᓗ, ᕿᒃᓵᒍᑎᖃᖅᓗᓂ ᐅᑎᓚᐅᖅᑐᐃᑦ ᐸᓯᔭᒃᓴᐅᓂᖏᑦ ᐱᓪᓗᒋᑦ.
7ᑐᓴᖅᑕᐅᔭᕆᐊᓕᖕᓂᒃ ᐊᐅᓪᓚᖅᑎᑦᓯᓚᐅᖅᐳᑦ ᔪᕉᓴᓚᒧᑦ ᔫᑎᐊᒧᓪᓗ ᐊᓯᓕᒫᖏᓐᓄᓪᓗ ᐊᐅᓪᓚᕈᑦᔭᐅᓯᒪᔪᕕᓃᑦ ᐅᑎᖅᓯᒪᓕᖅᑐᑦ ᑭᖑᕚᖏᓪᓗ, ᑲᑎᖁᓪᓗᒋᑦ ᔪᕉᓴᓚᒥ, 
8ᐃᓄᖕᓄᑦ ᐊᖓᔪᖅᑳᖑᔪᑦ ᐱᖁᔨᓂᖏᑦ ᒪᓕᒡᓗᒋᑦ, ᕾᖁᔭᐅᔪᓪᓗ ᕾᓐᖏᑐᐊᖅᐸᑕ ᐅᓪᓘᑉ ᐱᖓᔪᒋᓕᖅᑕᖓᓂ, ᐱᖁᑎᓕᒫᖏᑦ ᐊᓯᕈᖅᑕᐅᒐᔭᖅᐳᑦ, ᐃᓚᒋᔭᐅᔪᓐᓃᖅᑎᑕᐅᓗᓂᓗ ᐅᑎᓚᐅᖅᑐᓄᑦ. 
9ᑕᕝᕙ ᐅᓪᓗᐃᑦ ᐱᖓᔪᒋᓕᖅᑕᖓᓂ, ᑕᖅᑭᐅᑉ 9-ᖓᓂ ᐅᓪᓗᖓᑕ 20-ᖓᓂ, ᐊᖑᑏᑦ ᔫᑕᐅᑉ ᐱᑦᔭᒥᓂᐅᓪᓗ ᑭᖑᕚᓕᒫᖏᑦ ᑲᑎᓚᐅᖅᐳᑦ ᔪᕉᓴᓚᒧᑦ ᑐᒃᓯᐊᖅᕕᒃᔪᐊᑉ ᐱᕕᑐᓂᖓᓂ ᐃᒃᓯᕙᓕᖅᓗᑎᒃ. ᑕᕝᕙ ᓯᓚᓗᒻᒪᕆᓕᖅᐳᖅ, ᓯᓚᖓ ᐱᓪᓗᒍ ᑲᑎᒪᓂᐅᓪᓗ ᐱᒻᒪᕆᐅᓂᖓᓄᑦ ᑕᒪᕐᖕᒥᒃ ᓴᔪᓕᖅᐳᑦ.
10ᑕᕝᕙ ᐄᓱᕋ ᑐᓂᕐᕈᓯᖅᑎᑦᓯᔨ ᓂᑯᕕᓪᓗᓂ ᐅᖃᓕᖅᐳᖅ, “ᐱᐅᖏᑦᑐᓕᓚᐅᖅᐳᓯ ᓄᓕᐊᓂᖕᓂᑦᓯᓐᓄᑦ ᐊᕐᖕᓇᓂᒃ ᐃᓅᖃᑎᒃᓴᔭᕆᓐᖏᑕᑦᓯᓂᒃ, ᐄᓴᕅᓕᒥᐅᓪᓗ ᐸᓯᔭᒃᓴᐅᓂᖏᑦ ᐃᓚᒃᑲᓐᓂᖅᓗᒋᑦ. 
11ᒫᓐᓇᓕ ᖃᕿᐊᓕᓕᕆᑦᓯ ᐊᔪᖅᑐᓕᓂᑦᓯᓐᓂᒃ ᐊᑕᓂᕐᖕᒧᑦ ᓯᕗᓕᑦᓯ ᒎᑎᖓᓄᑦ, ᑖᑦᓱᒪᓗ ᖁᕕᐊᒋᔭᖓᓂᒃ ᐱᓇᓱᐊᖅᓗᓯ; ᐊᕝᕗᑎᓕᕆᑦᓯ ᐃᓅᖃᑎᒃᓴᔭᕆᓐᖏᑕᑦᓯᓐᓂᑦ ᓄᓇᖃᖃᑎᑦᓯᓐᓂᑦ ᓄᓕᐊᓯᓗ ᐃᓅᖃᑎᒃᓴᔭᕆᓐᖏᑕᓯ ᐊᕕᓪᓗᓯᐅᒃ.”
12ᑕᕝᕙ ᐃᓄᐃᑦ ᑲᑎᒪᔭᖅᑐᖅᓯᒪᔪᑦ ᑭᐅᓪᓗᑎᒃ ᕾᒐᓪᓛᖅᐳᑦ, “ᐊᖏᖅᐳᒍᑦ! ᐅᖃᐅᓯᕆᔭᕐᖕᓂᒃ, ᑍᒫᒃ ᐱᓇᓱᐊᕐᖕᓂᐊᖅᐳᒍᑦ.”
13ᐅᖃᕆᐊᓪᓚᓚᐅᖅᐳᑦ, “ᐃᓄᐃᑦ ᐅᓄᓗᐊᕐᖕᒪᑕ; ᓯᓚᓗᓗᐊᖅᓗᓂᓗ ᓯᓚᑐᐃᓐᓇᕐᖕᒥ ᐊᑯᓂ ᓇᖏᑐᐃᓐᓇᕈᓐᓇᓐᖏᓚᒍᑦ ᑍᒤᑦᑐᒥ. ᑕᒪᓐᓇ ᐱᔭᕇᖅᑕᐅᔪᓐᓇᖏᒻᒪᑦ ᐅᓪᓗᒥ ᐊᑕᐅᓯᕐᖕᒥ ᐅᕝᕙᓘᓐᓃᑦ ᐅᓪᓘᖕᓂᒃ ᒪᕐᕉᖕᓂᒃ, ᐅᓄᓗᐊᖅᑐᒍᑦ ᐊᔪᖅᑐᓕᓂᕐᖕᒥᒃ ᑕᒪᑐᒥᖓ ᐊᑐᖅᓯᒪᒐᑦᑕ. 
14ᐊᖓᔪᖅᑳᕗᑦ ᔪᕉᓴᓚᒦᑬᓐᓇᖅᓗᑎᒃ ᑕᒪᑐᒥᖓ ᐱᓇᓱᐊᓚᐅᖅᓕᑦ; ᑍᒃᑯᐊᓗ ᓄᓕᐊᓖᑦ ᕾᖁᔭᐅᓛᖅᐳᑦ ᐅᓪᓗᒥ ᕾᖁᔭᐅᓯᒪᕕᖕᒥᓂ, ᐃᓚᖃᖅᓗᑎᒃ ᓯᕗᓕᖅᑎᓂᒃ ᐃᖅᑲᖅᑐᐃᔨᓂᒡᓗ ᐃᒡᓗᒐᓴᒡᔪᐊᖃᖅᕕᖕᒥᓂᑦ, ᑍᒤᓕᐅᕈᑦᑕ ᒎᑎᐅᑉ ᓂᓐᖓᐅᒪᓂᖓ ᑕᒪᓐᓇ ᐱᓪᓗᒍ ᕿᒪᕉᑎᓂᐊᖅᐳᖅ.” 
15ᑭᓇᓘᓐᓃᑦ ᑕᒪᑐᒥᖓ ᐊᑭᕋᖅᑐᓚᐅᓐᖏᓚᖅ, ᐅᑯᐊᑐᐊᖅ ᔫᓇᑕᓂ ᐊᓴᕼᐃᐅᓕᐅᑉ ᐃᕐᖕᓂᖓ ᔭᕼᐊᔧᐊᓗ ᑎᒡᕙᐅᑉ ᐃᕐᖕᓂᖓ ᑕᒪᑐᒥᖓ ᐊᑭᕋᖅᑐᓚᐅᖅᐴᒃ, ᐃᑲᔪᖅᑐᖅᑕᐅᓪᓗᑎᒃ ᓕᕔᑏᖕᓄᑦ ᒥᓱᓚᒻᒧᑦ ᓴᐱᑍᒧᓪᓗ.
16ᑕᕝᕙ ᐊᐅᓪᓚᕈᑦᔭᐅᓯᒪᔪᕕᓃᑦ ᐅᑎᓚᐅᖅᑐᑦ ᓈᒻᒪᒃᓴᓚᐅᖅᐳᑦ ᐱᓇᓱᐊᖅᑕᐅᔪᒥᒃ ᑍᒤᓕᐅᓕᖅᓗᑎᒡᓗ. ᑍᒤᒻᒪᑦ ᐄᓱᕋ ᑐᓂᕐᕈᓯᖅᑎᑦᓯᔨ ᑎᓕᓯᓚᐅᖅᐳᖅ ᐊᖑᑎᓂᒃ ᐃᓚᒌᑦ ᐊᖓᔪᖅᑳᖏᓐᓂᒃ ᐊᑎᖏᓪᓗ ᑎᑎᕋᖅᑕᐅᓪᓗᑎᒃ; ᑕᖅᑭᐅᑉ 10-ᖓᓂ ᐅᓪᓘᑉ ᓯᕗᓪᓕᖅᐹᖓᓂ ᑕᒪᑐᒥᖓ ᖃᐅᔨᓴᕆᐊᓯᓚᐅᖅᐳᑦ. 
17ᑕᖅᑮᑦ ᓯᕗᓪᓕᖅᐹᖓᑕ ᐅᓪᓗᖓᑕ ᓯᕗᓪᓕᖅᐹᖓᓄᑦ ᑎᑭᓪᓗᒍ ᐱᔭᕇᓚᐅᖅᐳᑦ ᖃᐅᔨᓴᖅᑕᒥᖕᓂᒃ ᐊᖑᑎᓂᒃ ᑕᒤᓐᓂᒃ ᓄᓕᐊᓂᒃᓯᒪᔪᓂᒃ ᐃᓅᖃᑎᒃᓴᔭᕆᓐᖏᑕᒥᖕᓂᒃ.
18ᐅᑯᐊ ᑕᕝᕙ ᐊᖑᑏᑦ ᓄᓕᐊᖃᓚᐅᖅᑐᑦ ᐃᓅᖃᑎᒃᓴᔭᕆᓐᖏᑕᒥᖕᓂᒃ ᑐᓂᕐᕈᓯᖅᑎᑦᓯᔩᑦ, ᑎᑎᕋᖅᑕᐅᓯᒪᔪᑦ ᐃᓚᒌᖕᓂᖏᑎᒍᑦ: ᔩᓱᐊᑉ ᐃᓚᖏᑦ ᖃᑕᓐᖑᑎᖏᓪᓗ, ᔫᔭᑕᐅᑉ ᐃᕐᖕᓂᖏᑦ ᖃᑕᓐᖑᑎᖏᓪᓗ, ᒫᓯᐊᒃᑯᑦ, ᐃᓔᓯᕆᒃᑯᑦ, ᔭᕆᑉᑯᑦ, ᒋᑕᓔᐊᒃᑯᓪᓗ. 
19ᑖᒃᑯᐊ ᐊᖏᓚᐅᖅᐳᑦ ᓄᓕᐊᒥᖕᓂᒃ ᐊᕕᑦᓯᔪᒪᓪᓗᑎᒃ; ᐸᓯᔭᒃᓴᐅᓂᕐᖕᒥᖕᓄᑦ ᑐᓂᕐᕈᓯᓚᐅᖅᐳᑦ ᓰᐱᐅᑉ ᐊᖑᓴᓪᓗᖓᓂᒃ ᐊᔪᖅᑐᓕᓂᑎᒃ ᐃᓱᒪᒋᔪᓐᓁᖅᑕᐅᖁᓪᓗᒋᑦ. 
20ᐊᒻᒪᑦᑕᐅᖅ ᐃᒥᕆᒃᑯᑦ ᐃᓚᒌᖏᓐᓂᑦ: ᕼᐊᓇᓁᒃᑯᓪᓗ, ᔨᐸᑍᐊᒃᑯᓪᓗ; 
21ᕼᐊᕆᒻᑯᑦ ᐃᓚᒌᖏᓐᓂᑦ: ᒫᓯᐊᒃᑯᑦ, ᐃᓔᑦᔭᒃᑯᑦ, ᓯᒤᐊᒃᑯᑦ, ᔨᕼᐃᐅᓪᑯᑦ, ᐅᔧᐊᒃᑯᓪᓗ; 
22ᐸᓱᕼᐅᕆᒃᑯᑦ ᐃᓚᒌᖏᓐᓂᑦ: ᐃᓔᐅᐃᓁᒃᑯᑦ, ᒫᓯᐊᒃᑯᑦ, ᐃᓯᒥᐅᓪᑯᑦ, ᓇᑖᓂᐅᓪᑯᑦ, ᔫᓴᐸᑦᑯᑦ, ᐃᓖᓴᒃᑯᓪᓗ.
23ᓕᕔᑏᑦ ᐅᑯᐊᖑᓚᐅᕆᕗᑦ: ᔫᓴᐸᑦᑯᑦ, ᓯᒥᐂᒃᑯᑦ, ᑭᓔᐊᒃᑯᑦ (ᑍᔭᐅᖕᒥᔪᖅ ᑭᓔᑕᒥᒃ), ᐱᑕᕼᐂᐊᒃᑯᑦ, ᔫᑕᒃᑯᑦ, ᐃᓔᓯᕆᒃᑯᓪᓗ. 
24ᐃᓐᖏᖅᑏᑦ ᐅᑯᐊᖑᓚᐅᕆᕗᑦ: ᐃᓔᐊᓯᑉᑯᑦ; ᑐᒃᓯᐊᖅᕕᒡᔪᐊᑉ ᖃᐅᔨᓴᖅᑎᖏᓐᓂᑦ: ᓴᓗᒻᑯᑦ, ᑎᓕᒻᑯᑦ, ᐅᕆᒃᑯᓪᓗ.
25ᐊᓯᖏᑦ ᐄᓴᕅᓕᒃᑯᑦ ᐅᑯᐊᖑᓚᐅᕆᕗᑦ: ᐸᕉᓯᒃᑯᑦ ᐃᓚᒌᖕᓂᖏᓐᓂᑦ: ᕋᒤᐊᒃᑯᑦ, ᔨᓯᐊᒃᑯᑦ, ᒪᓪᑬᔭᒃᑯᑦ, ᒤᔭᒥᒃᑯᑦ, ᐃᓕᓯᕆᒃᑯᑦ, ᒪᓪᓯᔭᒃᑯᑦ, ᐱᓁᐊᒃᑯᓪᓗ; 
26ᐃᓛᒻᑯᑦ ᐃᓚᒌᖏᓐᓂᑦ: ᒪᑕᓁᐊᒃᑯᑦ, ᔭᑲᕅᐊᒃᑯᑦ, ᔨᕼᐃᐅᓪᑯᑦ, ᐊᑉᑍᒃᑯᑦ, ᔨᕆᒪᑎᒃᑯᑦ, ᐃᓔᑦᔭᒃᑯᓪᓗ. 
27ᔭᑑᒃᑯᑦ ᐃᓚᒌᖏᓐᓂᑦ: ᐃᓔᐅᐃᓁᒃᑯᑦ, ᐃᓔᐊᓯᑉᑯᑦ, ᒪᑕᓁᐊᒃᑯᑦ, ᔨᕆᒪᑎᒃᑯᑦ, ᔧᐹᑎᒃᑯᑦ, ᐊᔨᔭᒃᑯᓪᓗ. 
28ᐱᐰᒃᑯᑦ ᐃᓚᒌᖏᓐᓂᑦ: ᔨᕼᐅᕼᐊᓇᒃᑯᑦ, ᕼᐊᓇᓁᐊᒃᑯᑦ, ᔭᑉᐰᒃᑯᑦ, ᐊᑎᓔᒃᑯᓪᓗ. 
29ᐹᓂᒃᑯᑦ ᐃᓚᒌᖏᓐᓂᑦ: ᒥᓱᓚᒻᑯᑦ, ᒪᓘᒃᑯᑦ, ᐊᑍᐊᒃᑯᑦ, ᔮᓱᑉᑯᑦ, ᓯᐅᓪᑯᑦ, ᔨᕆᒪᑎᒃᑯᓪᓗ. 
30ᐸᕼᐊᑕ-ᒧᐊᐱᒃᑯᑦ ᐃᓚᒌᖏᓐᓂᑦ: ᐋᑦᓇᒃᑯᑦ, ᓯᓚᐅᓪᑯᑦ, ᐱᓁᐊᒃᑯᑦ, ᒫᓯᐊᒃᑯᑦ, ᒪᑕᓁᐊᒃᑯᑦ, ᐱᔭᓕᐅᓕᒃᑯᑦ, ᐱᓄᐃᒃᑯᑦ, ᒫᓇᓯᒃᑯᓪᓗ. 
31ᕼᐊᕆᒻᑯᑦ ᐃᓚᒌᖏᓐᓂᑦ: ᐃᓔᓯᕆᒃᑯᑦ, ᐃᓮᐊᒃᑯᑦ, ᒪᓪᑬᔭᒃᑯᑦ, ᓯᒤᐊᒃᑯᑦ, ᓯᕼᐃᒥᐅᓂᒃᑯᑦ, 
32ᐱᑦᔭᒥᓂᒃᑯᑦ, ᒪᓘᒃᑯᑦ, ᓯᒪᕅᐊᒃᑯᓪᓗ. 
33ᕼᐊᓲᒻᑯᑦ ᐃᓚᒌᖏᓐᓂᑦ: ᒪᑎᓁᒃᑯᑦ, ᒪᑕᑕᒃᑯᑦ, ᔧᐹᑦᑯᑦ, ᐃᓕᕕᓕᑦᑯᑦ, ᔨᕆᒤᒃᑯᑦ, ᒫᓇᓯᒃᑯᑦ, ᓯᒥᐂᒃᑯᓪᓗ. 
34ᐹᓂᐅᑉ ᐃᓚᒌᖏᓐᓂᑦ: ᒫᑍᒃᑯᑦ, ᐊᒪᕋᒃᑯᑦ, ᐅᐃᓪᑯᑦ, 
35ᐱᓁᐊᒃᑯᑦ, ᐱᑎᐊᒃᑯᑦ, ᑭᓗᕼᐃᒃᑯᑦ, 
36ᕙᓂᐊᒃᑯᑦ, ᒥᕆᒫᑎᒃᑯᑦ, ᐃᓔᐊᓯᒃᑯᑦ, 
37ᒪᑕᓁᐊᒃᑯᑦ, ᒪᑎᓁᒃᑯᑦ, ᔮᓱᒃᑯᓪᓗ. 
38ᐹᓂᐅᑉ ᐃᓚᒌᖏᓐᓂᑦ: ᓯᒥᐂᒃᑯᑦ, 
39ᓯᓕᒤᐊᒃᑯᑦ, ᓁᑕᓂᒃᑯᑦ, ᐊᑍᐊᒃᑯᑦ, 
40ᒪᒃᓇᑎᐰᒃᑯᑦ, ᓴᓮᒃᑯᑦ, ᓵᕅᒃᑯᑦ, 
41ᐊᔭᕆᐅᓪᑯᑦ, ᓯᓕᒤᐊᒃᑯᑦ, ᓯᒪᕅᐊᒃᑯᑦ, 
42ᓴᓗᒻᒥᒃᑯᑦ, ᐊᒪᕆᐊᒃᑯᑦ, ᔫᓯᐱᒃᑯᓪᓗ; 
43ᓂᐴᒃᑯᑦ ᐃᓚᒌᖏᓐᓂᑦ: ᔨ-ᐂᓕᑯᑦ, ᒪᑎᑍᐊᒃᑯᑦ, ᔧᐹᑎᒃᑯᑦ, ᔨᐲᓇᒃᑯᑦ, ᔭᑍᒃᑯᑦ, ᔪᐃᓕᒃᑯᑦ, ᐱᓁᐊᒃᑯᓪᓗ. 
44ᑖᒃᑯᐊᓕᒫᑦ ᑕᕝᕙ ᐊᖑᑏᑦ ᓄᓕᐊᖃᓚᐅᖅᑐᑦ ᐃᓅᖃᑎᒃᓴᔭᕆᓐᖏᑕᒥᖕᓂᒃ, ᐊᕕᓚᐅᖅᐰᑦ ᐊᐅᓪᓚᖅᑎᓪᓗᒋᓪᓗ ᐃᓚᖏᑦ ᕿᑐᕐᖓᖃᖅᕕᐅᒐᓗᐊᖅᑎᓪᓗᒋᑦ.
