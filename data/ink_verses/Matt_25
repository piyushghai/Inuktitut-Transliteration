1“ᒎᑎᐅᑉ ᐊᑕᓂᐅᕕᖓ ᐊᑦᔨᖃᕈᓐᓇᖅᐳᖅ ᐊᕐᖕᓇᓂᒃ ᖁᓕᓂᒃ ᓇᓂᕈᐊᒥᖕᓂᒃ ᓇᒃᓴᖅᓗᑎᒃ ᐅᐃᒃᓴᒥᒃ ᐸᕐᕆᐊᖅᑐᓂᒃ. 
2ᑖᒃᑯᐊ ᑕᓪᓕᒪᑦ ᓯᓔᑦᑑᕗᑦ, ᑕᓪᓕᒪᓪᓗ ᓯᓚᑐᕗᑦ. 
3ᓯᓔᑦᑐᑦ ᓇᓂᕈᐊᒥᖕᓂᒃ ᓇᒃᓴᖅᐳᑦ, ᐅᖅᓱᒃᓴᒡᒋᕋᑎᒃ, 
4ᓯᓚᑐᔪᓪᓕ ᓇᓂᕈᐊᒥᖕᓂᒃ ᐅᖅᓱᒃᓴᒥᖕᓂᒡᓗ ᓇᒃᓴᖅᐳᑦ. 
5ᐅᐃᒃᓴᖅᓕ ᑎᑭᓐᓇᓵᓕᕐᖕᒪᑦ, ᐊᕐᖕᓁᑦ ᓇᔭᖓᖃᑦᑕᓕᖅᐳᑦ ᓯᓂᓕᖅᓗᑎᒃᓗ.
6ᐅᓐᓄᐊᖅᓕ ᕿᑎᕋᓕᖅᑎᓪᓗᒍ ᓂᐱᖃᖅᑐᖃᓕᖅᐳᖅ, ‘ᑕᑯᒋᑦ ᐅᐃᒃᓴᖅ ᕾᕗᖅ! ᕾᓕᕆᑦᓯ ᐸᕐᕆᐊᖅᓗᒍ.’ 
7ᐊᕐᖕᓇᓕᒫᓪᓗ ᑐᐸᒃᑲᒥᒃ ᖁᓪᓕᒥᖕᓂᒃ ᐃᑭᑦᓯᕗᑦ. 
8ᓯᓔᑦᑐᓪᓗ ᓯᓚᑐᔪᓄᑦ ᐅᖃᖅᐳᑦ, ‘ᐅᖅᓱᒃᓴᑦᓯᓐᓂᑦ ᑐᓂᓯᕕᒋᑎᒍᑦ, ᖁᓪᓕᕗᑦ ᐸᓕᓕᕐᖕᒪᑕ.’ 
9ᓯᓚᑐᔪᓪᓕ ᑭᐅᕗᑦ, ‘ᐅᖅᓱᒃᓴᕗᑦ ᐊᒥᒐᑐᐃᓐᓇᕆᐊᖃᕐᖕᒪᑕ ᐊᕕᒐᓱᒃᑯᑎᒍ; ᓂᐅᕕᖅᕕᖕᓄᑦ ᐅᖅᓱᒃᓴᑦᓯᓐᓂᖅ ᓇᖕᒥᓂᖅ ᓂᐅᕕᕆᐊᓕᕆᑦᓯ.’ 
10ᐊᕐᖕᓁᓪᓗ ᓯᓔᑦᑐᑦ ᓂᐅᕕᕆᐊᖅᓯᒪᓕᖅᑎᓪᓗᒋᑦ; ᐅᐃᒃᓴᖅ ᑎᑭᑉᐳᖅ, ᐊᕐᖕᓁᓪᓗ ᑕᓪᓕᒪᑦ ᐅᐸᓗᖕᒊᖅᓯᒪᔪᑦ ᑲᑎᑎᑕᐅᔪᑦ ᓂᕆᕕᒃᔪᐊᖅᕕᖓᓄᑦ ᐃᑎᖃᑎᒋᕚᑦ; ᐅᒃᑯᐊᖓᓗ ᑕᕝᕙ ᐅᒃᑯᐊᖅᑕᐅᕗᖅ.
11ᑭᖑᓂᖓᒍᓪᓕ ᐊᕐᖕᓁᑦ ᐃᓚᖏᑦ ᑎᑭᑉᐳᑦ, ᐅᖃᖅᓗᑎᒡᓗ, ‘ᐊᑕᓃᖅ! ᐊᑕᓃᖅ! ᐅᒃᑯᐃᕈᑎᑎᒍᑦ.’ 
12ᐅᐃᒃᓴᐅᓪᓕ ᑭᐅᕔᑦ, ‘ᓱᓕᔪᒥᒃ ᐅᖃᐅᑎᕙᑦᓯ, ᑭᓇᒃᑰᖕᒪᖔᑦᓯ ᐃᓕᑕᕆᓐᖏᓚᑦᓯ!’
13ᑍᒤᒻᒪᑦ ᖃᐅᔨᓴᕆᑦᓯ, ᐅᓪᓗᖅ ᐃᑲᕐᕋᖅᓗ ᖃᐅᔨᒪᖏᓐᓇᑦᓯᐅᒃ.”
14“ᒎᑎᐅᑉ ᐊᑕᓂᐅᕕᖓ ᐊᑦᔨᖃᕈᓐᓇᕆᕗᖅ ᐊᖑᒻᒥᒃ ᐊᖏᕐᕋᒥᓂᒃ ᕿᒤᓂᐊᓕᖅᑐᒥᒃ ᐅᖓᓯᒃᑐᒧᓪᓗ ᐊᐅᓪᓚᕐᖕᓂᐊᖅᑐᒥᒃ; ᐱᔨᓂ ᕾᖁᕔᑦ ᐱᖁᑎᓕᒫᒥᓄᓪᓗ ᑲᒪᔨᐅᖁᓪᓗᒋᑦ ᐊᖓᔪᖅᑳᓐᖑᖅᑎᑉᐰᑦ; 
15ᐊᑐᓂᓪᓗ ᐱᔪᓐᓇᖅᑕᖏᓐᓂᒃ ᐱᔭᒃᓴᖅᑖᖅᑎᑉᐰᑦ; ᐃᓚᖓᑦ ᑮᓇᐅᔭᓂᒃ 5,000-ᓂᒃ ᑐᓂᓯᕕᒋᕚ, ᐃᓚᖓᓪᓗ 2,000-ᓂᒃ, ᐃᓚᖓᓪᓗ 1,000-ᓂᒃ ᑐᓂᓯᕕᒋᕚ. ᑕᕝᕙ ᐅᖓᓯᒃᑐᒧᑦ ᐊᐅᓪᓚᖅᐳᖅ. 
16ᐱᔨᓕ ᑮᓇᐅᔭᖅᑖᖅᑎᑕᐅᔪᖅ 5,000-ᓂᒃ ᑕᕝᕔᓐᓇᖅ ᐊᑐᖅᑐᐊᖅᑕᐅᑎᑉᐰᑦ; ᑭᖑᓂᖓᒍᓪᓗ ᑮᓇᐅᔭᖅᑖᒃᑲᓐᓂᖅᐳᖅ ᐊᓯᖏᓐᓂᒃ 5,000-ᓂᒃ. 
17ᑍᒫᑦᓮᓐᓇᖅᑕᐅᖅ ᐱᔨ ᑮᓇᐅᔭᖅᑖᓚᐅᖅᑐᖅ 2,000-ᓂᒃ ᑮᓇᐅᔭᖅᑖᒃᑲᓐᓂᕆᕗᖅ ᐊᓯᖏᓐᓂ 2,000-ᓂᒃ. 
18ᐱᔨᓕ ᑮᓇᐅᔭᖅᑖᖅᑎᑕᐅᓚᐅᖅᑐᖅ 1,000-ᓂᒃ, ᓄᓇᒥᒃ ᐃᑎᖅᓴᓕᐅᕆᓪᓗᓂ ᐊᖓᔪᖅᑳᖓᑕ ᑮᓇᐅᔭᖏᑦ ᐃᔨᖅᐰᑦ.
19ᑕᒪᑐᒪ ᑭᖑᓂᖓᒍᑦ ᐊᑯᓂ ᓂᐸᐅᒪᓚᐅᖅᓗᓂ ᐱᔩᑦ ᐊᖓᔪᖅᑳᖓᑦ ᐅᑎᖅᐳᖅ, ᑮᓇᐅᔭᖏᓐᓂᒡᓗ ᖃᐅᔨᓴᖃᑎᒋᓕᖅᐰᑦ. 
205,000-ᓂᒡᓗ ᑮᓇᐅᔭᖅᑖᓚᐅᖅᑐᖅ ᕾᕗᖅ, ᐊᓯᖏᓐᓂᒃ 5,000-ᓂᒃ ᑐᓂᓯᒃᑲᓐᓂᖅᐳᖅ, ᐅᖃᖅᓗᓂᓗ, ‘ᐊᖓᔪᖅᑳᒃ, ᑮᓇᐅᔭᓂᒃ 5,000-ᓂᒃ ᑐᓂᓯᕕᒋᓚᐅᕋᕕᖓ, ᑕᑯᒋᑦ, 5,000-ᓂᒃ ᐃᓚᒃᑲᓐᓂᓚᐅᖅᐸᒃᑲ.’ 
21ᐊᖓᔪᖅᑳᖓᑕ ᐅᖃᐅᑎᕚ, ‘ᓈᒻᒪᒋᕙᒋᑦ ᐱᔨᐅᓪᓗᑎᑦ ᐱᓇᓱᐊᑦᓯᐊᖅᑐᑎᑦ ᓱᖁᓯᔪᐃᑦᑑᒐᕕᑦ; ᑮᓇᐅᔭᓂᒃ ᒥᑭᔪᓂᒃ ᓱᖁᓯᔪᐃᑦᑑᓪᓗᑎᑦ ᑲᒪᑦᓯᐊᓚᐅᕋᕕᑦ, ᒫᓐᓇ ᑮᓇᐅᔭᓂᒃ ᐊᖏᓂᖅᓴᓂᒃ ᑲᒪᔨᓐᖑᖅᑎᓐᓂᐊᖅᐸᒋᑦ; ᕾᓗᑎᑦ ᐊᖓᔪᖅᑳᑦ ᖁᕕᐊᓱᖃᑎᒋᓕᕈᒃ.’ 
22ᑕᕝᕙ ᐱᔨ ᑮᓇᐅᔭᓂᒃ 2,000-ᓂᒃ ᑐᓂᓯᕕᐅᓯᒪᔪᖅ ᕾᒋᕗᖅ ᐅᖃᖅᓗᓂ, ‘ᐊᖓᔪᖅᑳ, ᑮᓇᐅᔭᓂᒃ 2,000-ᓂᒃ ᑐᓂᓯᕕᒋᓚᐅᕋᕕᖓ; ᑕᑯᒋᑦ 2,000-ᓂᒃ ᐃᓚᒃᑲᓐᓂᓚᐅᖅᐸᒃᑲ.’ 
23ᐊᖓᔪᖅᑳᖓᑕ ᐅᖃᐅᑎᕚ, ‘ᓈᒻᒪᒋᕙᒋᑦ ᐱᔨᐅᓪᓗᑎᑦ ᐱᓇᓱᐊᑦᓯᐊᖅᑐᑎᑦ ᓱᖁᓯᔪᐃᑦᑑᒐᕕᑦ; ᑮᓇᐅᔭᓂᒃ ᒥᑭᔪᓂᒃ ᓱᖁᓯᔪᐃᑦᑑᓪᓗᑎᑦ ᑲᒪᑦᓯᐊᓚᐅᕋᕕᑦ, ᒫᓐᓇ ᑮᓇᐅᔭᓂᒃ ᐊᖏᓂᖅᓴᓂᒃ ᑲᒪᔨᓐᖑᖅᑎᓐᓂᐊᖅᐸᒋᑦ. ᕾᓗᑎᑦ ᐊᖓᔪᖅᑳᑦ ᖁᕕᐊᓱᖃᑎᒋᓕᕈᒃ.’ 
24ᑕᕝᕙ ᐱᔨ ᑮᓇᐅᔭᖅᑖᓚᐅᖅᑐᖅ 1,000-ᓂᒃ ᕾᒋᕗᖅ, ᐅᖃᖅᓗᓂ; ‘ᐊᖓᔪᖅᑳᒃ, ᖃᐅᔨᒪᒐᒃᑭᑦ ᐃᓕᕋᓇᖅᑐᑎᑦ; ᐱᕈᖅᑐᓂᒃ ᑲᑎᖅᓱᐃᕙᒃᑲᕕᑦ ᑲᓐᖓᖅᓱᓚᐅᓐᖏᑕᕐᖕᓂᒃ, ᓂᐊᖂᔭᒃᓴᓂᒡᓗ ᑲᑎᖅᓱᐃᕙᒃᓗᑎᑦ ᑲᓐᖓᖅᓲᑎᒋᓚᐅᓐᖏᑕᕐᖕᓂᒃ. 
25ᓯᕘᕋᓕᕋᒪ, ᑮᓇᐅᔧᑦ ᐃᔨᕆᐊᖅᑐᓚᐅᖅᐸᕋ ᓄᓇᒧᑦ. ᑕᑯᒋᑦ, ᑕᕝᕙ ᐱᖁᑎᑎᑦ ᐱᓕᒃᑭᑦ.’ 
26ᐊᖓᔪᖅᑳᖓᑕ ᐅᖃᐅᑎᕚ, ‘ᐱᔨᑦᓯᐊᕙᐅᖏᑦᑐᑎᑦ ᐃᕿᐊᓱᒃᑐᑎᓪᓗ! ᖃᐅᔨᒐᕕᖓ ᐱᕈᖅᑐᓂᒃ ᑲᑎᖅᓱᐃᕙᒃᑲᒪ ᑲᓐᖓᖅᓱᓚᐅᓐᖏᑕᓐᓂᒃ, ᓂᐊᖂᔭᒃᓴᓂᒡᓗ ᑲᑎᖅᓱᐃᒐᒪ ᑲᓐᖓᖅᓲᑎᒋᓚᐅᓐᖏᑕᓐᓃᒃ? 
27ᑍᒪᓕ ᑮᓇᐅᔭᖁᑎᒃᑲ ᑮᓇᐅᔭᒃᑯᕕᖕᒧᑦ ᐃᓕᒐᔭᓚᐅᕋᓗᐊᖅᐸᑎᑦ ᕿᑐᕐᖏᐅᖅᑐᒃᓴᓕᐊᕆᓗᒋᑦ, ᑎᑭᒍᒪᓗ ᓇᖕᒥᓂᒃᑲ ᑎᒍᓕᕋᔭᓚᐅᖅᐸᒃᑲ ᐃᓚᖃᓕᖅᑎᓪᓗᒋᑦ. 
28ᑍᒤᒻᒪᑦ ᑮᓇᐅᔧᑦ ᐱᓯᒪᔭᖏᑦ ᑎᒍᔭᐅᓕᖅᓕᑦ, ᑐᓂᔭᐅᓗᑎᒡᓗ 10,000-ᓂᒃ ᑮᓇᐅᔭᖃᖅᑐᒧᑦ. 
29ᐱᖃᖅᑐᑦ ᐊᑐᓂᑦ ᑐᓂᓯᕕᐅᒃᑲᓐᓂᕐᖕᓂᐊᖅᐳᑦ, ᐱᖃᓗᐊᓕᖁᓪᓗᒋᑦ; ᐱᖃᖏᑦᑐᖅᓕ, ᐊᖅᓵᖅᑕᐅᓂᐊᖅᐳᖅ ᒥᑭᔪᒥᒃ ᐱᓯᒪᒐᓗᐊᖅᐸᑦ. 
30ᑖᓐᓇᓗ ᐱᔨ ᐊᑑᑎᒃᓴᖃᖏᑦᑐᖅ ᐃᒋᑕᐅᓕᖅᓕ ᓯᓚᒧᑦ ᑖᖅᑐᖅᔪᐊᕐᖕᒧᑦ; ᑕᕝᕙᓂ ᕿᐊᓂᖃᕈᒫᖅᐳᑦ ᑮᒻᒥᔪᐊᓘᓗᑎᒡᓗ.’”
31“ᐃᓅᑉ ᐃᕐᖕᓂᖓ ᐊᖓᔪᖅᑳᖅᔪᐊᖑᓗᓂ ᑎᑭᒃᑯᓂ, ᐂᖏᓕᓕᒫᑦ ᐃᓚᒋᓗᒋᑦ, ᐃᒃᓯᕙᐅᑕᖅᔪᐊᕐᖕᒥᓄᑦ ᐃᓂᖁᓇᖅᑐᖅᔪᐊᕐᖕᒧᑦ ᐃᖏᑦᓱᒫᖅᐳᖅ. 
32ᐃᓅᖃᑎᒌᒡᔪᐊᓕᒫᓂᓪᓗ ᐱᓯᒪᔪᑦ ᓵᖓᓄᑦ ᑲᑎᖅᓱᖅᑕᐅᔪᒫᖅᐳᑦ, ᑕᕝᕙᓂᓗ ᐊᕕᑎᑦᓱᒫᖅᐰᑦ ᒪᕐᕈᐃᓕᓗᒋᑦ ᓲᖅᓗ ᓰᐱᓕᕆᔨ ᐊᕕᑎᑦᓯᕙᖕᒪᑦ ᓰᐱᓂᒃ ᒎᑦᓯᓂᒡᓗ. 
33ᓰᐲᓪᓗ ᑕᓕᖅᐱᖕᒥᓄᐊᕈᒫᖅᐰᑦ, ᒎᑦᓰᓪᓕ ᓴᐅᒥᖕᒥᓄᐊᖅᑎᓪᓗᒋᑦ. 
34ᑕᕝᕙ ᐊᖓᔪᖅᑳᖅᔪᐊᖅ ᑕᓕᖅᐱᖕᒥᓃᑦᑐᓄᑦ ᐅᖃᕈᒫᖅᐳᖅ, ‘ᕾᒋᑦᓯ, ᐊᑖᑕᒪ ᓇᒡᓕᒋᔭᖏᑦ, ᐊᑕᓂᐅᕕᒃ ᑭᖑᕐᖑᑎᓕᖅᓯᐅᒃ ᐅᐸᓗᖕᒊᔭᖅᑕᐅᓯᒪᔪᖅ ᐃᓕᑦᓯᓐᓄᑦ ᓄᓇᖅᔪᐊᑉ ᐱᓐᖑᖅᑎᑕᐅᓕᕐᖕᓂᖓᓂᑦ; 
35ᑳᒃᑎᓪᓗᖓ ᓂᕆᑎᓚᐅᕋᑦᓯᓐᖓ, ᐃᒥᕈᒃᑎᓪᓗᖓ ᐃᒥᖅᑎᓚᐅᕋᑦᓯᓐᖓ, ᓂᐅᕐᕈᐊᖑᑎᓪᓗᖓ ᑐᓐᖓᓱᒃᑎᓚᐅᕋᑦᓯᓐᖓ. 
36ᐊᓐᓄᕌᖃᓐᖏᑎᓪᓗᖓ ᐊᓐᓄᕌᖅᑎᓚᐅᕋᑦᓯᓐᖓ, ᖃᓂᒪᑎᓪᓗᖓ ᐳᓛᕆᐊᓚᐅᕋᑦᓯᓐᖓ, ᑎᒍᔭᐅᓯᒪᕕᖕᒦᑎᓪᓗᖓ ᐅᐸᓚᐅᕋᑦᓯᓐᖓ.’ 
37ᑕᕝᕙ ᐃᓱᐊᖅᑐᑦ ᑭᐅᔪᒫᖅᐹᑦ, ‘ᐊᑕᓃᖅ? ᖃᖓ ᑳᒃᑎᓪᓗᑎᑦ ᓂᕆᑎᓚᐅᖅᐸᑦᑎᒌᑦ? ᖃᖓᓗ ᐃᒥᕈᒃᑎᓪᓗᑎᑦ ᐃᒥᖅᑎᓚᐅᖅᐸᑦᑎᒌᑦ? 
38ᖃᖓᓗ ᓂᐅᕐᕈᐊᖑᑎᓪᓗᑎᑦ ᑐᓐᖓᓱᒃᑎᓚᐅᖅᐸᑦᑎᒌᑦ? ᖃᖓᓗ ᐊᓐᓄᕌᖃᖅᑎᓐᓇᑎᑦ ᐊᓐᓄᕌᖅᑎᓚᐅᖅᐸᑦᑎᒌᑦ? 
39ᖃᖓᓘᓐᓃᑦ ᖃᓂᒪᑎᓪᓗᑎᑦ ᑎᒍᔭᐅᓯᒪᕕᖕᒦᑎᓪᓗᑎᓪᓘᓐᓃᑦ ᑕᑯᓚᐅᖅᐸᑦᑎᒌᑦ? ᐳᓛᓚᐅᖅᐱᑎᒋᓪᓘ?’ 
40ᑕᕝᕙ ᐊᖓᔪᖅᑳᖅᔪᐊᑉ ᑭᐅᔪᒫᖅᐰᑦ, ‘ᓱᓕᔪᒥᒃ ᐅᖃᐅᑎᕙᑦᓯ, ᖃᑕᓐᖑᑎᒪ ᒥᑭᓐᓂᖅᐹᕆᔭᖏᓐᓄᑦ ᐱᓇᓱᐊᖅᕕᖃᕌᖓᑦᓯ, ᑕᒪᑐᒥᖓ ᐱᓇᓱᐊᖅᕕᒋᓚᐅᖅᐸᑦᓯᓐᖓ!’
41ᑕᕝᕙ ᓴᐅᒥᖕᒥᓃᑦᑐᓄᑦ ᐅᖃᕈᒫᕆᕗᖅ, ‘ᑕᒫᓃᓐᖏᓚᐅᕆᑦᓯ ᒎᑎᒧᑦ ᓇᕐᕈᓇᖅᑐᓯ, ᐃᑯᒪᖅᔪᐊᕐᖕᒧᑦ ᓄᖑᓱᐃᑦᑐᒧᐊᕆᑦᓯ ᐅᐸᓗᖕᒊᕈᑕᐅᓯᒪᔪᒧᑦ ᓵᑖᓇᓯᒧᑦ ᐂᖏᓖᖁᑎᖏᓐᓄᓪᓗ; 
42ᑳᒃᑎᓪᓗᖓ ᓂᕆᑎᓚᐅᖏᓐᓇᑦᓯᓐᖓ, ᐃᒥᕈᒃᑎᓪᓗᖓ ᐃᒥᖅᑎᓚᐅᖏᓐᓇᑦᓯᓐᖓ; 
43ᓂᐅᕐᕈᐊᖑᑎᓪᓗᖓ ᑐᓐᖓᓱᒃᑎᓚᐅᖏᓐᓇᑦᓯᓐᖓ, ᐊᓐᓄᕌᖃᖅᑎᓐᓇᖓ ᐊᓐᓄᕌᖅᑎᓚᐅᖏᓐᓇᑦᓯᓐᖓ; ᖃᓂᒪᑎᓪᓗᖓ ᑎᒍᔭᐅᓯᒪᕕᖕᒦᑎᓪᓗᖓᓗ ᐳᓛᕆᐊᓚᐅᖏᓐᓇᑦᓯᓐᖓ.’ 
44ᑕᕝᕙ ᑖᒃᑯᐊ ᑭᐅᔪᒫᕆᕚᑦ, ‘ᐊᑕᓃᖅ? ᖃᖓ ᑕᑯᓚᐅᖅᐸᑦᑎᒌᑦ ᑳᒃᑎᓪᓗᑎᑦ ᐃᒥᕈᒃᑎᓪᓗᑎᓪᓗ ᓂᐅᕐᕈᐊᖑᑎᓪᓗᑎᑦ ᐊᓐᓄᕌᖃᓐᖏᑎᓪᓗᑎᓪᓗ ᖃᓂᒪᑎᓪᓗᑎᑦ ᑎᒍᔭᐅᓯᒪᕕᖕᒦᑎᓪᓗᑎᓪᓘᓐᓃᑦ, ᐃᑲᔪᓚᐅᓐᖏᓚᑦᑎᒋᑦ?’ 
45ᑕᕝᕙ ᑭᐅᔪᒫᖅᐰᑦ, ‘ᓱᓕᔪᒥᒃ ᐅᖃᐅᑎᕙᑦᓯ, ᒥᑭᓐᓂᖅᐸᐅᔪᑦ ᐱᓇᓱᐊᖅᕕᒋᖏᓐᓇᑦᓯᐅᒃ, ᑕᕝᕙ ᐅᕙᓐᓂᒃ ᐱᓇᓱᐊᖅᕕᖃᓚᐅᓐᖏᓚᓯ.’ 
46ᑖᒃᑯᐊᓗ ᓱᒋᐊᖅᑕᐅᕕᖕᒧᑦ ᓄᖑᓱᐃᑦᑐᒧᑦ ᐱᑎᑕᐅᔪᒫᖅᐳᑦ, ᐃᓱᐊᖅᑐᓪᓕ ᐃᓅᓯᕐᖕᒧᑦ ᓄᖑᓱᐃᑦᑐᒧᑦ ᐱᑎᑕᐅᓕᖅᑎᓪᓗᒋᑦ.”
