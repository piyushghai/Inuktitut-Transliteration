1“ᐊᑕᓂᖅ ᒎᑎᒋᔧᑦ ᐱᓐᓈᕆᔭᒃᓴᕆᕙᑦ ᑍᒪᓐᖓᓪᓗ ᐱᖁᔭᓕᒫᖏᑦ ᓈᓚᒡᓗᖏᑦ. 
2ᐅᓪᓗᒥ ᐃᖅᑲᐅᒪᓚᐅᖅᓯᐅᒃ ᑐᑭᓯᓚᐅᖅᑕᓯ ᐊᑕᓂᐅᑉ ᐊᑐᖅᑕᑦᓯᒍᑦ ᐋᖅᑭᒃᓱᐃᓯᒪᓂᖏᑦ. ᕿᑐᕐᖓᓯᐅᖏᑦᑐᖅ, ᑕᒪᒃᑯᓂᖓ ᐊᑐᓚᐅᕋᑦᓯ. ᑕᑯᓚᐅᕋᑦᓯ ᐊᑕᓂᐅᑉ ᒎᑎᑦᓯ ᐊᔪᖏᑦᑐᖅᔪᐊᖑᓂᖓᓂᒃ, ᐱᔪᓐᓇᕐᖕᓂᖅᔪᐊᖓᓂᒡᓗ, ᐊᔪᒐᖃᖏᑦᑐᖅᔪᐊᖑᓂᖓᓂᒡᓗ, 
3ᓇᓗᓁᒃᑯᑕᖏᓐᓂᒡᓗ ᑕᑯᓚᐅᕆᕗᓯ ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᐱᓇᓱᐊᓚᐅᕐᖕᓂᖓᓂᒃ ᓄᓇᖁᑎᓕᒫᖓᓄᓪᓗ. 
4ᑕᑯᓚᐅᕆᕗᓯ ᐊᑕᓂᐅᑉ ᓵᓚᖃᓪᓚᕆᖕᓂᖓᓂᒃ ᐃᑦᔨᑉᑎᒥᐅᑦ ᐅᓇᑕᖅᑐᒃᓴᖁᑎᖏᓐᓂᒃ, ᕿᒻᒥᖅᔪᐊᑯᑎᖏᓪᓗ ᕿᒧᒃᓯᐅᑎᓄᓪᓗ ᐊᒃᓴᓗᐊᓕᑦ ᐱᖃᓯᐅᑎᓪᓗᒋᑦ, ᐃᒪᕐᖕᒥ ᐊᐅᐸᓗᒃᑕᒥ ᑭᕕᑎᑦᓯᓚᐅᕐᖕᒪᑦ ᐃᓕᑦᓯᓐᓂᒃ ᒪᓕᒐᓱᒃᑐᓂᒃ. 
5ᖃᐅᔨᒪᒋᕗᓯ ᐊᑕᓂᐅᑉ ᖃᓄᖅ ᐱᓇᓱᐊᖅᕕᒋᓚᐅᕐᖕᒪᖔᓯ ᐃᓄᖃᖏᑦᑐᒥ ᑕᒪᐅᖓ ᓄᓇᒧᑦ ᑎᑭᓚᐅᖅᑳᖅᑎᓐᓇᓯ. 
6ᐃᖅᑲᐅᒪᒋᕗᓯ ᖃᓄᐃᓕᐅᓚᐅᕐᖕᓂᖓᓂᒃ ᑖᑕᓂᒧᑦ ᐊᐱᕋᒧᓪᓗ, ᐃᓔᐊᐱᐅᑉ ᐃᕐᖕᓂᖏᖕᓄᑦ ᕉᐱᓂᐅᑉ ᑭᖑᕚᖏᖕᓄᑦ. ᐃᓄᓕᒫᑦ ᑕᑯᓐᓇᖅᑎᓪᓗᒋᑦ ᓄᓇᖅᔪᐊᖅ ᐃᖅᐸᓚᐅᕐᖕᒪᑦ ᑖᒃᑯᐊᓗ ᓄᓇᒧᑦ ᐄᔭᐅᓚᐅᖅᐳᑦ, ᐃᓚᓕᒫᖏᓪᓗ ᐃᓚᒋᓪᓗᒋᑦ, ᑐᐱᖏᓪᓗ, ᐱᔨᒋᔭᖏᓪᓗ ᐆᒪᔪᖁᑎᓕᒫᖏᓪᓗ, ᐄᓴᕅᓕᒥᐅᑦ ᐊᑯᕐᖓᓐᓂᑦ. 
7ᐃᓕᑦᓯ ᑕᕝᕙ ᑕᒪᒃᑯᓂᖓ ᑕᑯᓯᒪᔪᓯ ᐊᑕᓂᐅᑉ ᐱᓇᓱᐊᖅᓯᒪᔭᖏᓐᓂᒃ.”
8“ᐱᖁᔭᓕᒫᑦ ᒪᓕᒃᑕᒃᓴᕆᕙᓯ ᐃᓕᑦᓯᓐᓄᑦ ᐅᓪᓗᒥ ᑐᓂᓯᒪᔭᒃᑲ. ᓴᓐᖏᔫᖁᓪᓗᓯ, ᓄᓇᒧᓪᓗ ᐃᑳᕈᓐᓇᖁᓪᓗᓯ ᓄᓇᑖᕆᐊᖅᑐᖅᓗᓯ ᑕᒪᑐᒥᖓ ᐃᑎᑐᐃᓐᓇᕆᐊᖃᓕᖅᑕᑦᓯᓐᓂᒃ. 
9ᑕᕝᕙ ᑕᒫᓂ ᐊᑯᓂ ᐃᓅᔪᓐᓇᕐᖕᓂᐊᖅᐳᓯ ᓄᓇᒥ ᓂᕿᒃᓴᖃᑦᓯᐊᖅᑐᒥ ᐊᔪᖅᓴᕐᖕᓇᖏᑦᑐᒥᓗ ᐊᑕᓂᐅᑉ ᑐᓂᓂᐊᕐᖕᓂᕋᖅᓗᒍ ᐊᖏᕈᑎᒋᓯᒪᔭᖓᓂᒃ ᓯᕗᓕᕕᓂᑦᓯᓐᓄᑦ ᑭᖑᕚᖏᓐᓄᓪᓗ. 
10ᑕᒪᓐᓇ ᓄᓇ ᓄᓇᑖᕆᓂᐊᓕᖅᑕᓯ ᐃᑦᔨᑉᑎᐅᑉ ᓄᓇᖓᑎᑐᑦ ᑍᒤᑦᑑᓐᖏᓚᖅ, ᓄᓇᒋᓚᐅᖅᑕᑦᓯᑐᑦ. ᑍᑲᓂ ᐱᕈᖅᓯᐊᒃᓴᓂᒃ ᑲᓐᖓᖅᓱᐃᔭᕌᖓᑦᓯ, ᐱᔭᕐᖕᓂᖏᑦᑐᒃᑯᑦ ᐱᕈᖅᑎᑦᓯᓇᓱᖃᑦᑕᓚᐅᕋᑦᓯ, ᐱᕈᖅᓰᕕᖕᒥ ᐱᕈᖅᑐᕕᓂᖅᑎᑐᑦ ᑍᒤᑎᓐᓇᓱᐊᖅᓗᒋᑦ. 
11ᓄᓇᓕ ᑕᒪᓐᓇ ᓄᓇᑖᕆᓂᐊᖅᑕᓯ ᖃᖅᑲᖃᐅᖅᓗᓂᓗ ᓇᖅᓴᖃᐅᖅᐳᖅ, ᓯᓚᓗᖕᒧᓪᓗ ᐃᒻᒥᓂᒃ ᐃᒻᒥᖅᓱᖅᑕᐅᖃᑦᑕᖅᐳᖅ. 
12ᐊᑕᓂᐅᓪᓕ ᒎᑎᑦᓯ ᑕᒪᓐᓇ ᓄᓇ ᓇᖕᒥᓂᖅ ᑲᒪᒋᖃᑦᑕᖅᐹ ᐊᕐᕌᒍᓕᒫᖅ ᓈᓪᓗᒍ.
13ᑍᒤᒻᒪᑦ, ᐱᖁᔧᑦ ᐃᓕᑦᓯᓐᓄᑦ ᐅᓪᓗᒥ ᑐᓂᔭᒃᑲ ᓈᓚᒃᑕᒃᓴᕆᕙᓯ; ᐊᑕᓂᖅ ᒎᑎᒋᔧᑦ ᐱᓐᓈᕆᔭᒃᓴᕆᕙᑦ ᐱᔨᑦᓯᖅᕕᒋᓗᒍᓗ ᐆᒻᒪᑎᖕᓄᑦ ᐊᑕᖏᖅᑐᒧᑦ ᑕᕐᖕᓂᕐᖕᓄᓪᓗ ᐊᑕᖏᖅᑐᒧᑦ. 
14ᑍᒤᑐᐊᕈᕕᑦ ᑕᕝᕙ, ᓄᓇᒋᔭᕐᖕᓄᑦ ᓯᓚᓗᒃᑕᐅᑎᑦᓯᖃᑦᑕᕐᖕᓂᐊᖅᐳᖅ ᐱᔭᕆᐊᖃᓕᕌᖓᑦ, ᐅᑭᐊᒃᓵᒃᑯᑦ ᐅᐱᕐᖔᒃᑯᓪᓗ, ᓂᕿᒃᓴᖃᑦᓯᐊᖁᓪᓗᑎᑦ ᓂᐊᖂᔭᒃᓴᓂᒃ, ᕔᓂᒃᓴᓂᒃ, ᓇᐹᖅᑐᐃᓪᓗ ᐱᕈᖅᑐᖏᓐᓂᒃ ᐅᖅᓱᒃᓴᓂᒃ. 
15ᐱᕈᖅᓰᕕᖁᑎᑦᓯᓐᓂᓗ ᐃᕕᒐᕐᖕᓂᒃ ᐱᕈᖅᑐᖃᑦᓯᐊᕐᖕᓂᐊᖅᐳᖅ ᐃᒻᒧᒃᓯᐅᒐᖁᑎᓯ ᓂᕿᒃᓴᖃᑦᓯᐊᖁᓪᓗᒋᑦ, ᓂᕿᒃᓴᖃᑦᓯᐊᕐᖕᓂᐊᖅᐳᓯᓗ ᓂᕆᔪᓐᓇᖅᑕᓕᒫᑦᓯᓐᓂᒃ. 
16ᐃᒃᐱᒍᓱᑦᓯᐊᖅᑐᒃᓴᐅᕗᓯᓕ ᓯᓔᕐᕆᔭᐅᖁᓇᓯ ᐊᑕᓂᐅᑉ ᐊᓯᐊᓂᒃ ᒎᑎᓐᖑᐊᓂᒃ ᑐᒃᓯᐊᖅᕕᖃᖃᑦᑕᓕᖁᓇᓯ. 
17ᑐᒃᓯᐊᖅᕕᖃᖃᑦᑕᓕᑐᐊᕈᑦᓯ, ᐊᑕᓂᐅᑉ ᓂᓐᖓᒃᕕᒋᒐᔭᕐᖕᒪᓯ, ᓄᓇᒧᓪᓗ ᓯᓚᓗᖃᑦᑕᕐᖕᓂᖅ ᓄᖅᑲᖅᑎᒃᑲᔭᖅᐹ, ᓄᓇᖁᑎᓯᓗ ᐸᓂᓗᐊᓕᕋᔭᖅᐳᖅ ᓂᐊᖂᔭᒃᓴᓂᒃ ᐱᕈᖅᕕᐅᔭᕆᐊᒃᓴᖅ. ᑕᕝᕙᓂᓗ ᓄᓇᒥ ᑐᖁᑲᐅᖅᑐᕋᔭᖅᐳᓯ, ᑕᒪᓐᓇ ᓄᓇᑦᓯᐊᕚᓘᒐᓗᐊᖅᑎᓪᓗᒍ ᐊᑕᓂᐅᑉ ᑐᓂᓯᒪᔭᖓ ᐃᓕᑦᓯᓐᓄᑦ.
18ᑕᒪᒃᑯᐊ ᐃᖅᑲᐅᒪᔭᒃᓴᕆᕙᓯ ᐃᓕᑦᓯᓐᓄᑦ ᐱᖁᔨᑦᔪᑎᒋᔭᒃᑲ ᑍᒧᖎᓐᓇᕆᐅᖅᓴᖅᓗᒋᓪᓗ ᐆᒻᒪᑎᑦᓯᒍᑦ. ᐊᒡᒐᐅᑎᑦᓯᓐᓄᑦ ᓂᒻᒪᐅᑎᓗᒋᑦ ᕿᓚᒃᑕᒃᓴᕆᕙᓯ ᖃᐅᕐᖕᒥᐅᑕᕆᓗᒋᓪᓗ ᐊᑯᓕᐊᑦᓯᓐᓂ ᐃᓕᑦᓯᓐᓄᑦ ᓇᓗᓁᒃᑯᑕᐅᖁᓪᓗᒋᑦ. 
19ᕿᑐᕐᖓᑦᓯᓐᓄᓪᓗ ᑕᒪᒃᑯᐊ ᐃᓕᓐᓂᐊᖅᑎᑦᓯᑦᔪᑎᒋᔭᒃᓴᕆᕙᓯ, ᐊᖏᕐᕋᖅᓯᒪᓕᕌᖓᑦᓯᓗ ᐅᖃᖃᑎᒌᒍᑎᒋᖃᑦᑕᖅᓗᒋᑦ, ᐊᖏᕐᕋᖅᓯᒪᖏᒃᑲᓗᐊᕈᑦᓯᓗ, ᑕᖅᑬᖅᓯᖅᑎᓪᓗᓯᓗ ᐃᖅᑲᓁᔭᖅᑎᓪᓗᓯᓗ. 
20ᑎᑎᕋᖅᑕᒃᓴᕆᕙᓯ ᐃᒡᓗᑦᓯ ᐃᑎᖅᑕᖅᕕᖏᑕ ᐊᕙᓗᖏᑎᒍᑦ ᐃᒡᓗᒐᓮᓪᓗ ᐊᕙᓗᖅᔪᐊᖏᑕ ᐃᑎᖅᑕᖅᕕᖏᑎᒍᑦ. 
21ᑕᕝᕙ ᕿᑐᕐᖓᓯᓗ ᐊᑯᓂ ᐃᓅᓂᐊᖅᐳᓯ ᑕᒫᓂ ᓄᓇᒥ ᐊᑕᓂᐅᑉ ᒎᑎᑦᓯ ᐊᖏᕈᑎᒋᓯᒪᔭᖓᓂ ᑐᓂᔪᒪᓪᓗᓂᐅᒃ ᓯᕗᓕᕕᓂᑦᓯᓐᓄᑦ. ᑕᕝᕙᓂᓗ ᐃᓅᓂᐊᖅᐳᓯ ᓄᓇᐅᑉ ᖁᓛᒍᑦ ᕿᓚᖃᕐᖕᓂᓕᒫᖓᓂ.
22ᐱᖁᔭᓕᒫᑦ ᓱᖁᓯᔪᐃᑦᑑᓗᑎᑦ ᓈᓚᒃᑕᒃᓴᕆᕙᑎᑦ, ᐊᑕᓂᖅ ᒎᑎᒋᔧᑦ ᐱᓐᓈᕆᓗᒍ, ᐱᖁᔨᓂᓕᒫᖏᓪᓗ ᒪᓕᒡᓗᒋᑦ, ᑖᑦᓱᒧᖓᓗ ᓱᖁᓯᔪᐃᑦᑑᓗᑎᑦ. 
23ᑕᕝᕙ ᐃᓅᖃᑎᒌᒡᔪᐊᑦ ᕿᒪᒃᓯᑎᓐᓂᐊᖅᐰᑦ ᐱᕕᒃᓴᖃᖔᖁᓪᓗᓯ, ᓄᓇᖏᓐᓂᒡᓗ ᓄᓇᑖᕐᖕᓂᐊᖅᐳᓯ ᐃᓅᖃᑎᒌᒡᔪᐊᓄᑦ ᐃᓕᑦᓯᓐᓂᑦ ᐊᔪᖏᓐᓂᖅᓴᐅᔪᓄᑦ ᐱᔪᓐᓇᕐᖕᓂᖃᕐᖕᓂᖅᓴᐅᔪᓄᓪᓗ ᓄᓇᒋᔭᐅᓚᐅᖅᑐᒥᒃ. 
24ᓄᓇᓕᒫᖅᓗ ᐱᓱᒡᕕᒋᔭᓯ ᑕᒪᕐᖕᒥᒃ ᓄᓇᑖᕆᓂᐊᖅᐸᓯ; ᓄᓇᒋᔭᓯᓗ ᑭᒡᓕᖃᕐᖕᓂᐊᖅᐳᖅ ᓯᕿᓂᐅᑉ ᓇᓛᓂᑦ ᐃᓄᖃᖏᑦᑐᒥᑦ ᐱᒋᐊᖅᓗᒍ ᓕᐸᓇᓂᐅᑉ ᖃᖅᑲᖏᓐᓄᑦ ᐅᓐᓄᐊᓪᓗᐊᑉ ᓇᓛᓃᑦᑐᒧᑦ ᑎᑭᓪᓗᒍ, ᑰᒑᓗᖕᒥᓪᓗ ᐃᕗᕅᑎᒥᑦ ᐱᒋᐊᖅᓗᒍ ᓯᕿᓂᐅᑉ ᓄᐃᕕᐊᓂᑦ ᒥᑎᑎᕆᓂᐊᒧᑦ ᐃᒪᖅᔪᐊᕐᖕᒧᑦ ᓯᕿᓂᐅᑉ ᓂᐱᕕᐊᓃᑦᑐᒧᑦ ᑎᑭᓪᓗᒍ. 
25ᐃᓄᖕᓄᑦ ᓇᓪᓕᐊᓐᓄᑐᐃᓐᓇᖅ ᐊᑭᕋᖅᑐᖅᑕᐅᔪᓐᓇᕐᖕᓂᐊᓐᖏᓚᓯ; ᐊᑕᓂᐅᑉ ᒎᑎᑦᓯ ᐃᓄᖕᓄᑦ ᓯᕘᕋᒋᔭᐅᑎᓐᓂᐊᕐᖕᒪᓯ, ᑲᑉᐱᐊᒋᔭᐅᑎᓐᓂᐊᖅᐹᓯᓗ ᓇᓂᓕᒫᖅ ᓄᓇᒥ ᐱᓱᒡᕕᒋᔪᒫᖅᑕᑦᓯᓐᓂ, ᑍᒫᒃ ᐅᖃᖅᓯᒪᒐᒥ.
26ᑕᑯᒋᑦ, ᐅᓪᓗᒥ ᐊᑐᐃᓐᓇᕈᐃᕕᒋᕙᑦᓯ ᓮᒻᒪᖅᑎᑕᐅᓂᕐᖕᒥᒃ ᓱᒋᐊᖅᑕᐅᓂᕐᖕᒥᒡᓗ; 
27ᓮᒻᒪᖅᑎᑕᐅᓂᖅ, ᐊᑕᓂᐅᑉ ᒎᑎᑦᓯ ᐱᖁᔨᑦᔪᑎᖏᑦ ᓈᓚᒃᑯᑦᓯᒋᒃ, ᐅᓪᓗᒥ ᐃᓕᑦᓯᓐᓄᑦ ᐅᖃᐅᓯᕆᔭᒃᑲ; 
28ᓱᒋᐊᖅᑕᐅᓂᖅᓕ, ᐊᑕᓂᐅᑉ ᒎᑎᑦᓯ ᐱᖁᔨᑦᔪᑎᖏᑦ ᓈᓚᖏᒃᑯᑦᓯᒋᒃ, ᓴᖑᒍᑦᓯᓗ ᐊᖅᑯᒻᒥᑦ ᐅᓪᓗᒥ ᐊᑐᖅᑕᐅᖁᓪᓗᒍ ᐅᖃᐅᓯᕆᔭᓐᓂᑦ, ᒎᑎᓐᖑᐊᓄᓪᓗ ᑐᒃᓯᐊᖃᑦᑕᖔᓕᕈᑦᓯ ᑕᒪᑐᒪ ᓯᕗᕐᖓᒍᑦ ᖃᐅᔨᒪᓚᐅᓐᖏᑕᑦᓯᓐᓄᑦ. 
29ᐊᑕᓂᐅᑉ ᒎᑎᑦᓯ ᓄᓇᒧᑦ ᑎᑭᑎᑉᐸᓯ ᓄᓇᑖᕆᓂᐊᓕᖅᑕᑦᓯᓐᓄᑦ, ᖃᖅᑲᖅ ᒋᕆᔨᒥᒃ ᐊᑎᓕᒃ ᓮᒻᒪᖅᑎᑕᐅᖁᔭᒃᓴᕆᕙᓯ ᖃᖅᑲᖅᓗ ᐄᐸᐅᓪᒥᒃ ᐊᑎᓕᒃ ᓱᒋᐊᖅᑕᐅᔪᒃᓴᐅᖁᓗᒍ. 
30ᑖᒃᑯᐊᒃ ᖃᖅᑳᒃ ᑰᑉ ᔪᐊᕐᑕᓂᐅᑉ ᐊᑭᐊᓃᓐᖏᓚᒃ, ᓯᕿᓂᐅᑉ ᓂᐱᕕᐊᑕ ᓇᓛᓃᑉᐴᒃ, ᑬᓇᓂᒥᐅᑦ ᓄᓇᖓᓂ ᐊᕋᐸᒥ ᓄᓇᖃᖅᑐᓂ, ᒋᐅᓪᒐᐅᑉ ᐊᑭᐊᓂ, ᓇᐹᖅᑑᑉ ᐆᒃᒥᒃ ᒨᕆᒥᒃ ᐊᑎᓕᐅᑉ ᖃᓂᒋᔭᖓᓂ. 
31ᑰᖕᒥᒃ ᔪᐊᕐᑕᓂᒥᒃ ᐃᑳᕈᑦᓯ ᓄᓇᑖᕆᐊᖅᑐᖅᓗᓯ ᐊᑕᓂᐅᑉ ᒎᑎᑦᓯ ᑐᓂᔭᖓᓂᒃ ᐃᓕᑦᓯᓐᓄᑦ; ᓄᓇᑖᕆᒍᑦᓯᐅᒃ ᑍᑲᓂᓗ ᓄᓇᖃᓕᕈᑦᓯ, 
32ᑲᒪᑦᓯᐊᕆᑦᓯ ᐱᖁᔭᓕᒫᓐᓂᒃ ᒪᓕᒐᒃᓴᓂᒡᓗ ᒪᓕᑦᓯᐊᖁᓪᓗᓯ ᐅᓪᓗᒥ ᐃᓕᑦᓯᓐᓄᑦ ᐅᖃᐅᓯᕆᓯᒪᔭᓐᓂᒃ.”
