1ᐱᓕᔅᑍᓂᒥᐅᑦ ᑎᒍᓯᒐᒥᒃ ᒎᑎᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓᓂᒃ, ᐊᒡᔭᖅᐹ ᐃᐱᓂᓯᕆᒥᑦ ᐃᒡᓗᒐᓴᖁᑎᒥᓄᑦ ᐋᔅᑖᑦᒧᑦ; 
2ᑕᕝᕙ ᐱᓕᔅᑍᓂᒥᐅᑦ ᑐᒃᓯᐊᖅᕕᖕᒥᓅᕈᑎᓚᐅᖅᐹᑦ ᒎᑎᓐᖑᐊᒧᑦ ᑍᒐᓐᒧᑦ, ᓴᓇᓐᖑᐊᖅᓯᒪᔪᒧᑦ ᑖᑦᓱᒪᓗ ᓴᓂᐊᓄᐊᖅᐹᑦ. 
3ᐅᓪᓛᒻᒪᕆᒃᑯᒃ ᖃᐅᑎᓪᓗᒍ ᐋᔅᑖᑦᒥᐅᑦ ᐃᓄᖏᑦ ᒪᑭᓐᓇᒥᒃ, ᑕᑯᕗᑦ ᒎᑎᓐᖑᐊᖓ ᑍᒐᓐ ᐅᕐᕈᖓᔪᖅ ᐹᒻᒪᖓᓪᓗᓂ ᐊᑕᓂᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓᑕ ᓯᕗᕌᓂ. ᑕᕝᕙ ᑎᒍᕚᑦ ᐅᑎᖅᑎᓪᓗᒍᓗ ᐃᓂᖓᓄᑦ. 
4ᖃᐅᑎᓪᓗᒍ ᐅᓪᓛᒻᒪᕆᒃᑯᑦ ᒪᑭᒻᒥᒐᒥᒃ, ᑕᑯᒋᕗᑦ, ᑍᒐᓐ ᐅᕐᕈᖓᔪᖅ ᐹᒻᒪᖓᓪᓗᓂ ᐊᑕᓂᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓᑕ ᓯᕗᕌᓂ, ᓂᐊᖁᐊ ᑕᓕᖏᒡᓗ ᓇᑲᓯᒪᓪᓗᑎᒃ ᓇᑎᕐᖕᒦᑦᑑᒃ; ᑎᒥᖓ ᑭᓯᐊᓂ ᐊᒥᐊᒃᑰᓕᖅᑐᖅ. 
5ᑍᒤᒻᒪᑦ ᑍᒐᓐ ᑐᓂᕐᕈᓯᖅᑎᑦᓯᔨᖏᑦ ᑐᒃᓯᐊᖅᑎᖏᓪᓗ ᐃᑎᖅᑐᓕᒫᑦ ᐋᔅᑖᑦᒥ ᑐᒃᓯᐊᖅᕕᖕᒧᐊᕌᖓᒥᒃ ᐃᓂᒋᓚᐅᖅᑕᖓᒍᑦ ᐱᓱᒍᓐᓇᓐᖏᓚᑦ ᐅᓪᓗᒥᒧᑦ ᑎᑭᓪᓗᒍ.
6ᐊᑕᓂᐅᑉ ᐱᔪᓐᓇᕐᖕᓂᖓᑕ ᐋᔅᑖᑦᒥᐅᑦ ᑲᑉᐱᐊᓱᒃᑎᓚᐅᖅᐰᑦ ᓱᒋᐊᖅᓗᒋᓪᓗ, ᐋᔅᑖᑦᒥᐅᑦ ᖃᓂᒋᔭᖓᓃᑦᑐᓪᓗ ᐋᓐᓂᐊᓇᖅᑐᓄᑦ ᐋᖅᑭᒃᑕᐅᔪᓐᓇᖏᑦᑐᓄᑦ. 
7ᐋᔅᑖᑦᒥᐅᓪᓗ ᖃᐅᔨᒐᒥᒃ ᖃᓄᐃᓕᐅᖅᕕᐅᓂᕐᖕᒥᖕᓂᒃ ᐅᖃᖅᐳᑦ, “ᐄᓴᕅᓕᒥᐅᑦ ᒎᑎᖓᑦᑕ ᐊᖏᕈᑎᖓᑕ ᐃᒃᓯᖅᕕᖁᑎᖓ ᐅᕙᑦᑎᓐᓃᖏᓐᓇᕆᐊᖃᓐᖏᓚᖅ, ᑖᑦᓱᒪ ᐱᔪᓐᓇᕐᖕᓂᖓᓄᑦ ᐊᐅᓚᑕᐅᒻᒪᕆᓕᕋᑦᑕ ᒎᑎᕗᓪᓗ ᑍᒐᓐ ᐱᖃᓯᐅᑎᓪᓗᒍ.” 
8ᑍᒤᒻᒪᑦ ᐅᖃᕆᐊᖅᑐᖅᑎᑦᓯᕗᑦ ᑲᑎᖃᑎᖃᖅᓗᑎᒡᓗ ᐱᓕᔅᑍᓂᒥᐅᑦ ᐊᖓᔪᖅᑳᖏᓐᓂᒃ ᐊᐱᕆᓪᓗᒋᓪᓗ, “ᖃᓄᐃᓕᐅᖅᑐᒃᓴᐅᕕᑖ ᐄᓴᕅᓕᒥᐅᑦ ᒎᑎᖓᑕ ᐊᖏᕈᑎᖓᑕ ᐃᒃᓯᖅᕕᖁᑎᖓᓅ?” ᑖᒃᑯᐊ ᑭᐅᕗᑦ, “ᐄᓴᕅᓕᒥᐅᑦ ᒎᑎᖓᑕ ᐊᖏᕈᑎᖓᑕ ᐃᒃᓯᖅᕕᖁᑎᖓ ᒑᑎᒧᐊᕈᑎᓚᐅᖅᓯᐅᒃ,” ᑍᒤᒻᒪᑦ ᐄᓴᕅᓕᒥᐅᑦ ᒎᑎᖓᑕ ᐊᖏᕈᑎᖓᑕ ᐃᒃᓯᖅᕕᖁᑎᖓ ᒑᑎᒧᐊᕈᑎᕚᑦ. 
9ᑭᓯᐊᓂᓕ ᑕᕝᕗᓐᖓᖅᑕᐅᓯᒪᓕᕐᖕᒪᑦ, ᐊᑕᓂᐅᑉ ᐱᔪᓐᓇᕐᖕᓂᖓᑕ ᓱᒋᐊᕆᕔᑦ ᑕᕝᕙᓂ ᐃᒡᓗᒐᓴᖕᓃᑦᑐᑦ, ᐅᐃᒪᔮᖅᑎᓪᓗᒋᓪᓗ, ᐋᓐᓂᐊᓇᖅᑐᖅᑖᖅᐳᓪᓗ ᐃᒡᓗᒐᓴᖕᓃᑦᑐᓕᒫᑦ, ᐃᓅᓱᒃᑐᑦ ᐃᓄᑐᕾᓪᓗ ᐊᑦᔨᒌᓂᒃ, ᖃᓂᒪᓇᖅᑐᓄᑦ ᑎᑭᑕᐅᔪᐃᓐᓇᐅᓚᐅᖅᐳᑦ. 
10ᑕᕝᕙ ᒎᑎᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓ ᐃᑯᕋᓂᒧᐊᕈᑎᕚᑦ. ᑍᑯᖓᓗ ᑎᑭᐅᑦᔭᐅᖕᒪᑦ, ᐃᑯᕋᓂᒥᐅᑦ ᐃᓄᖏᑦ ᐅᖃᓕᖅᐳᑦ, “ᐄᓴᕅᓕᒥᐅᑦ ᒎᑎᖓᑕ ᐊᖏᕈᑎᖓᑕ ᐃᒃᓯᖅᕕᖁᑎᖓ ᑕᒪᐅᓐᖓᖅᑕᐅᕗᖅ ᐅᕙᑦᑎᓐᓂᒃ ᑐᖁᑦᓯᖁᔭᐅᓪᓗᓂ ᐃᓄᖁᑎᑦᑎᓐᓂᒡᓗ!” 
11ᑍᒤᒻᒪᑦ ᐱᓕᔅᑍᓂᒥᐅᑦ ᐊᖓᔪᖅᑳᓕᒫᖏᓐᓂᒃ ᕾᖁᔨᓚᐅᖅᐳᑦ ᑲᑎᖕᒪᑕᓗ ᐅᖃᐅᑎᕔᑦ, “ᐄᓴᕅᓕᒥᐅᑉ ᒎᑎᖓᑕ ᐊᖏᕈᑎᖓᑕ ᐃᒃᓯᖅᕕᖁᑎᖓ ᑕᒫᓐᖓᑦ ᐊᐅᓪᓚᖅᑎᑕᐅᓚᐅᖅᓕ ᐃᓂᖓᓄᓪᓗ ᐅᑎᖅᑎᑕᐅᓗᓂ, ᑐᖁᑕᐅᓂᐊᖏᓐᓇᑦᑕ ᐃᓚᕗᓪᓗ.” ᐃᒡᓗᒐᓴᓕᒫᓂᓗ ᑕᕝᕙᓂ ᐅᐃᒪᔮᕐᖕᓂᖃᖅᐳᖅ ᑐᖁᑕᐅᓂᐊᕋᓱᒋᓪᓗᑎᒃ. 
12ᑍᒃᑯᐊᓗ ᑐᖁᖏᑦᑑᒐᓗᐊᑦ ᐋᓐᓂᐊᓇᖅᑐᖅᑖᓚᐅᖅᐳᑦ ᐋᖅᑭᒃᑕᐅᔪᓐᓇᖏᑦᑐᓂᒃ, ᐃᓄᐃᓪᓗ ᐃᒡᓗᒐᓴᓃᑦᑐᑦ ᐃᓗᖏᖅᓱᖅᓗᑎᒃ ᓂᓪᓕᐊᓂᖏᑦ ᕿᓚᖕᒧᑦ ᑎᑭᐅᒪᓕᓚᐅᖅᐳᑦ.
