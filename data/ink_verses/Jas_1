1ᔧᒥᓯ, ᒎᑎᐅᑉ ᐊᑕᓂᑦᑕᓗ ᔩᓱᓯᐅᑉ ᙭ᔅᑑᓯᐅᑉ ᐱᔨᖓ,
2ᖃᑕᓐᖑᑎᒃᑲ ᐃᓗᒃᑯᑦ ᖁᕕᐊᓱᒋᑦᓯ, ᓱᓇᑐᐃᓐᓇᕐᖕᓄᑦ ᐊᑦᔨᒌᖏᑦᑐᓄᑦ ᐆᒃᑐᖅᑕᐅᓕᕈᑦᓯ, 
3ᖃᐅᔨᒪᒐᑦᓯ ᐅᒃᐱᕐᖕᓂᑦᓯ ᑲᔪᓯᓂᖓᑕ ᐆᒃᑐᖅᑕᐅᓂᖓ ᕿᓄᐃᓵᕈᓐᓇᖅᓯᓂᕐᖕᒥᒃ ᐱᑎᑦᓯᖕᒪᑦ. 
4ᕿᓄᐃᓵᕐᖕᓂᖅᓗ ᑲᔪᓯᑦᓯᐊᖅᑐᒃᓴᐅᕗᖅ ᐃᓱᐊᓄᑦ, ᓈᒻᒪᒃᓯᑦᓯᐊᖁᓪᓗᓯ ᐱᔭᕇᑦᓯᐊᖅᓗᓯᓗ, ᓱᓇᒥᒡᓗ ᑭᓐᖒᒪᔭᖃᕈᓐᓃᖁᓪᓗᓯ. 
5ᓇᓪᓕᖅᓯᓕ ᓯᓚᑐᓂᕐᖕᒥᒃ ᐊᔪᖅᓴᕈᓂ, ᑖᓐᓇ ᒎᑎᒧᑦ ᑐᒃᓯᐊᖅᑐᒃᓴᐅᕗᖅ, ᑖᑦᓱᒪ ᐃᓄᓕᒫᑦ ᑐᓂᓯᕕᒋᕔᑦ ᐊᓐᓂᕈᑎᓇᒋᑦ ᓇᓪᓕᐊᓪᓘᓐᓃᑦ ᕿᐱᓗᒡᕕᒋᓇᒍ, ᐱᔪᒪᔭᖓᓂᒡᓗ ᑐᓂᓯᕕᐅᓂᐊᖅᐳᖅ. 
6ᐅᒃᐱᕐᖕᓂᒃᑯᓪᓕ ᑲᔪᓯᑦᓯᐊᖅᓗᓂ ᑐᒃᓯᐊᖅᓕ, ᖁᓚᖏᑦᓯᐊᖅᓗᓂ, ᓇᓪᓕᐊᑦ ᖁᓚᖅᑐᖅ ᐃᒪᕕᐅᑉ ᐃᖏᐅᓕᖏᑎᑐᑦ ᐊᓄᕆᒧᑦ ᐊᐅᓚᑕᐅᔪᑎᑐᑦ ᑍᒤᒻᒪᑦ. 
7ᐃᓄᒃ ᑍᒤᑦᑐᖅ ᐃᓱᒪᖃᕐᖕᓂᐊᕋᓂ ᐊᑕᓂᕐᖕᒧᑦ ᑐᓂᓯᕕᐅᓂᐊᕋᓱᒋᓗᓂ; 
8ᖁᓚᖅᑐᖅ ᒪᕐᕉᖕᓂᒃ ᐃᓱᒪᖃᕋᒥ, ᓴᖑᓴᕅᑦᑑᕗᖅ ᐱᓂᐊᕐᖕᓂᕐᖕᒥᓂ ᑕᒤᓐᓂ.
9ᖃᑕᓐᖑᓪᓕ ᐊᔪᖅᓴᖅᑐᖅ ᒪᑭᑎᑕᐅᒍᓂ ᖁᕕᐊᓱᒃᑐᒃᓴᐅᕗᖅ, 
10ᖃᑕᓐᖑᑦᑕᐅᖅ ᐊᒃᓱᐃᑦᑐᖅ ᐊᔪᖅᓴᓕᕈᓂ ᖁᕕᐊᓱᒃᑐᒃᓴᐅᒋᕗᖅ, ᐊᒃᓱᐃᓐᓂᖅ ᓄᖑᑦᓱᒫᕐᖕᒪᑦ ᓄᓇᒥ ᐱᕈᖅᑐᑦ ᑐᖁᓕᓂᖏᑎᑐᑦ. 
11ᓯᕿᓂᖅ ᓴᖅᑭᒻᒪᑦ ᑭᐊᒃᐸᓗᒻᒪᕆᒡᓗᓂ ᐱᕈᖅᑐᑦ ᐆᑕᐅᕗᑦ; ᓄᓇᕋᖏᓪᓗ ᓄᕗᖏᓐᓃᑦᑐᑦ ᑲᑕᒐᖅᐳᑦ, ᑕᑯᒥᓇᕐᖕᓂᖏᓪᓗ ᓄᖑᑕᐅᕗᑦ. ᑍᒫᒃᑕᐅᖅ ᐃᓄᒃ ᐊᒃᓱᐃᑦᑐᖅ ᐱᓇᓱᐊᒐᕐᖕᒥᓂᒃ ᐱᓇᓱᐊᖅᑎᓪᓗᒍ ᑐᖁᓕᔪᒫᕆᕗᖅ.
12ᐃᓄᒃ ᖁᕕᐊᓱᒍᑎᒃᓴᖃᖅᐳᖅ ᐆᒃᑐᖅᓗᒃᑕᐅᓂᕐᖕᒥᒃ ᑭᓄᐃᓵᖅᓗᓂ ᐊᓂᒍᐃᔪᖅ, ᐆᒃᑐᖅᓗᒃᑕᐅᓂᕐᖕᒥᒃ ᐊᓂᒍᐃᒍᓂ ᑕᕝᕙ ᓂᐊᖂᓯᖅᑕᐅᔪᒫᖅᐳᖅ ᐃᓅᓯᕐᖕᒥᒃ ᒎᑎᐅᑉ ᐊᖏᕈᑎᒋᓯᒪᔭᖓᓂᒃ ᓇᒡᓕᒃᑎᒥᓄᑦ. 
13ᐃᓄᒃ ᐆᒃᑐᖅᓗᒃᑕᐅᓕᕈᓂ ᐅᖃᖅᑐᒃᓴᐅᓐᖏᓚᖅ, “ᒎᑎᒧᑦ ᐆᒃᑐᖅᓗᒃᑕᐅᓕᖅᐳᖓ”; ᒎᑎ ᐆᒃᑐᖅᓗᒃᑎᐅᖏᓐᓇᒥ ᐱᐅᖏᑦᑐᒧᑦ ᐆᒃᑐᖅᓗᐃᓂᐊᓐᖏᓚᖅ ᑭᓇᒥᒡᓘᓐᓃᑦ. 
14ᐃᓄᒡᓕ ᐆᒃᑐᖅᓗᒃᑕᐅᓕᖅᐳᖅ ᐃᒃᓯᒎᕐᖕᓂᕐᖕᒥᓄᑦ ᑲᔪᖏᖅᓴᖅᑕᐅᓪᓗᓂ ᐱᕖᕈᑦᔭᐅᕗᖅ ᓇᖕᒥᓂᖅ ᐱᔪᒪᓂᐊᓗᖕᒥᓄᑦ. 
15ᑭᖑᕐᖓᒍᑦ ᐱᔪᒪᓂᐊᓗᒃ ᓄᑕᕋᒃᓴᕆᔭᐅᓕᕋᒥ ᐊᔪᖅᑐᓕᓂᕐᖕᒥᒃ ᐃᕐᖕᓂᐊᖃᖅᐳᖅ; ᐊᔪᕐᖕᓂᖅᓗ ᐱᕈᕇᕋᒥ ᑐᖁᒥᒃ ᐃᕐᖕᓂᐊᖃᖅᐳᖅ.
16ᑕᒻᒪᖅᑎᑕᐅᓂᐊᕋᓯ, ᓇᒡᓕᒋᔭᒃᑲ ᖃᑕᓐᖑᑎᒃᑲ. 
17ᑐᓂᕐᕈᑏᑦ ᐱᐅᔪᑦ ᐂᑦᑑᑏᓪᓗ ᓈᒻᒪᑦᓯᐊᖅᑐᑦ ᑕᒪᕐᖕᒥᒃ ᕿᓚᖕᒥᑦ ᐱᕗᑦ, ᐊᑖᑕᒥᑦ ᑕᑉᐹᓐᖓᑦ ᑎᑭᑉᐳᑦ ᖃᐅᒪᔪᒥᒃ ᓴᖅᑭᑎᑦᓯᔪᒥᒃ ᑖᑦᓱᒪᓂᓗ ᐊᓯᑦᔨᖅᐸᓪᓕᐊᔪᖃᓐᖏᓚᖅ ᓴᖑᓴᕅᓐᓂᖃᕋᓂᓗ. 
18ᑖᑦᓱᒪ ᐱᔪᒪᔭᓂ ᒪᓕᒡᓗᒍ ᐃᕐᖕᓂᐊᕆᓚᐅᖅᐹᑎᒍᑦ ᐅᖃᐅᓯᕐᖕᒧᑦ ᓱᓕᔪᒧᑦ ᓯᕗᓪᓕᖅᐸᐅᓗᑕ ᐱᕈᖁᓪᓗᑕ ᐱᓐᖑᖅᑎᑕᖏᓐᓂᑦ.
19ᖃᑕᓐᖑᑎᒃᑲ ᓇᒡᓕᖕᓇᖅᑐᑦ, ᐅᓇ ᖃᐅᔨᒪᓯᐅᒃ. ᐃᓄᓕᒫᑦ ᑐᓴᖅᓴᕅᓪᓕᑦ, ᐅᖃᖅᓴᕅᓐᖏᓪᓗᑎᒡᓕ, ᓂᓐᖓᒃᓴᕅᖏᓪᓗᑎᒡᓗ. 
20ᐃᓅᑉ ᓂᓐᖓᖕᓂᖓ ᒎᑎᐅᑉ ᐃᓱᐊᕆᔭᖓᓂᑦ ᐱᖏᒻᒪᑦ. 
21ᑍᒤᒻᒪᑦ ᐱᓂᐊᕐᖕᓂᖅᓗᖕᓂᓕᒫᑦ ᐊᔪᖅᑐᓕᓃᓪᓗ ᐱᕈᖅᑎᑕᖏᑦ ᐊᑐᕈᓐᓁᖅᓯᒋᒃ ᐱᐅᔪᕆᖏᓪᓗᓯᓗ ᐃᓚᓕᐅᖅᓯᐅᒃ ᐅᖃᐅᓯᖓ ᐃᓗᑦᓯᓐᓄᑦ ᑲᓐᖓᖅᓲᑎᒋᔭᖓ, ᑕᒪᓐᓇ ᐃᓕᑦᓯᓐᓂᒃ ᐱᐅᓕᓯᔪᓐᓇᕐᖕᒪᑦ.
22ᐅᖃᐅᓯᖅᓕ ᐱᓂᐊᕈᑎᒋᓯᐅᒃ, ᑐᓵᑐᐃᓐᓇᖏᓪᓗᒍ, ᑐᓵᑐᐃᓐᓇᕈᑦᓯ ᓇᖕᒥᓂᖅ ᑕᒻᒪᖅᑎᓐᓇᑦᓯ. 
23ᓇᓪᓕᐊᑦ ᐅᖃᐅᓯᕐᖕᒥᒃ ᑐᓴᑐᐃᓐᓇᖅᑐᖅ ᐱᓂᐊᕈᑎᒋᓇᒍᓗ, ᑖᑦᓱᒪ ᐊᑦᔨᒋᕚ ᐃᓄᒃ ᑕᕐᕋᖅᑑᑎᒃᑯᑦ ᑮᓇᕐᖕᒥᓂᒃ ᕿᒥᕐᕈᐊᖅᑐᖅ; 
24ᐃᒻᒥᓂᒃ ᕿᒥᕐᕈᐊᓚᐅᖅᓗᓂ ᑕᕝᕙᓐᖓᑦ ᓅᑐᐊᕋᒥ ᑮᓇᕐᖕᒥ ᖃᓄᐃᓕᖓᓂᖓ ᑕᕝᕔᓐᓇᖅ ᐳᐃᒍᖅᐹ. 
25ᓇᓪᓕᐊᓪᓕ ᑕᑯᑦᓯᐊᖅᑐᖅ ᐱᖁᔭᓂᒃ ᓈᒻᒪᑦᓯᐊᖅᑐᓂᒃ, ᕿᓚᕈᑦᔮᖅᓯᔪᓂᒃ ᐃᓄᖕᓂᒃ, ᐊᑕᕕᒌᓐᓇᓕᖅᓗᒋᓪᓗ, ᑖᓐᓇ ᓈᓚᑐᐃᓐᓇᓐᖏᓚᖅ ᐳᐃᒍᑐᐃᓐᓇᕋᓂᓗ ᐱᓂᐊᕈᑎᒋᓪᓗᒋᓪᓕ ᐊᑐᓕᖅᐰᑦ, ᐃᓄᒃ ᑍᒤᓕᐅᖅᑐᖅ ᓮᒻᒪᖅᑎᑕᐅᓂᐊᖅᐳᖅ ᐱᓂᐊᕐᖕᓂᕆᔭᒥᓂ.
26ᐅᒃᐱᕋᓱᒋᔪᒥᒃ ᐃᓕᑦᓯᓐᓃᑦᑐᖃᖅᐸᑦ, ᐅᖃᓂᓗ ᐊᑐᕐᖕᓂᖅᓗᒃᑍᓕᓂᕐᖕᒧᑦ ᐱᓯᒪᔪᓐᓇᖏᒃᑯᓂᐅᒃ, ᑖᑦᓱᒪ ᐅᒃᐱᕐᖕᓂᖓ ᐊᑐᖏᑦᓯᐊᖅᐳᖅ. 
27ᐅᒃᐱᕐᖕᓂᖅ ᐸᓯᔭᒃᓴᐅᓂᖃᖏᑦᑐᖅ ᓱᓕᔪᖅᓗ ᒎᑎᐅᑉ ᐊᑖᑕᐅᑉ ᓈᒻᒪᒋᔭᖓ ᐃᒤᑦᑑᕗᖅ; ᐃᓕᐊᖅᔪᐃᑦ ᐳᓛᕆᐊᖃᑦᑕᖅᓗᒋᑦ ᐅᐃᒡᒐᕐᖕᓃᓪᓗ ᐅᖁᒤᒃᓴᕐᖕᓂᖏᓐᓂᒃ ᐃᑲᔪᖅᓗᒋᑦ, ᓇᖕᒥᓂᖅᓗ ᐃᑦᔪᕐᖕᓇᖅᓯᑎᑕᐅᑦᑍᓕᓗᓂ ᓯᓚᖅᔪᐊᕐᖕᒥᐅᓄᑦ.
