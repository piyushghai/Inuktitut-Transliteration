1ᔪᐊᓯᐅᑉ ᐊᖓᔪᖅᑳᖅᔪᐊᖑᓂᖓᑕ 23-ᒋᓕᖅᑕᖓᓂ ᐊᕼᐊᔧᐊᐅᑉ ᐃᕐᖕᓂᖓᑕ ᔫᑕᒥ ᐊᖓᔪᖅᑳᖅᔪᐊᖑᔫᑉ, ᔨᕼᐅᐊᕼᐊᔾ ᔨᕼᐆᑉ ᐃᕐᖕᓂᖓ ᐊᖓᔪᖅᑳᖅᔪᐊᓐᖑᓚᐅᖅᐳᖅ ᐄᓴᕅᓕᒥ ᓴᒥᐊᕆᐊᒦᑦᑐᒥ, ᐊᖓᔪᖅᑳᖑᓚᐅᖅᐳᖅᓗ ᐊᕐᕌᒍᓂᒃ 17-ᓂᒃ. 
2ᐊᑕᓂᐅᑉ ᓵᖓᓂ ᐱᓂᐊᕐᖕᓂᖃᓚᐅᖅᐳᖅ ᐱᐅᖏᑦᑐᒥᒃ, ᔨᕈᐳᐊᒻ ᐊᔪᖅᑐᓕᓂᖓ ᒪᓕᒡᓗᒍ ᓂᐹᑎᐅᑉ ᐃᕐᖕᓂᖓᑕ, ᑖᑦᓱᒪ ᐄᓴᕅᓕᒥᐅᑦ ᐊᔪᖅᑐᓕᑎᓚᐅᕐᖕᒪᒋᑦ; ᐊᔪᖅᑐᓕᓂᕐᖕᒥᒡᓗ ᕿᒤᓚᐅᕋᓂ. 
3ᐊᑕᓂᐅᓪᓗ ᐄᓴᕅᓕᒥᐅᑦ ᓂᓐᖓᐅᒪᕝᕕᒋᓕᓚᐅᖅᐰᑦ, ᐊᑯᓂᓗ ᕼᐊᔧᐅᓪᒧᑦ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᐃᕐᖕᓂᖓᓄᓪᓗ ᐱᓐ-ᕼᐊᑖᑦᒧᑦ ᓵᓚᒋᔭᐅᓯᒪᑎᓚᐅᖅᐰᑦ. 
4ᑕᕝᕙ ᔨᕼᐅᐊᕼᐊᔨᐅᑉ ᐊᑕᓂᖅ ᑐᒃᓯᐊᖅᕕᒋᖕᒪᒍ, ᐊᑕᓂᐅᑉ ᑐᓴᖅᐹ ᑐᒃᓯᐊᕐᖕᓂᖓᓂᒃ; ᖃᐅᔨᒪᒐᒥ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦᑕ ᐄᓴᕅᓕᒥᐅᑦ ᐊᖏᔪᒥᒃ ᐅᖁᒤᒃᓴᖅᑎᓚᐅᕐᖕᒪᒋᑦ. 
5ᑍᒤᒻᒪᑦ ᐊᑕᓂᐅᑉ ᐄᓴᕅᓕᒥᐅᑦ ᓴᐳᑦᔨᔨᒃᓴᖓᓂᒃ ᑎᓕᓯᕕᒋᓚᐅᖅᐰᑦ, ᓯᕆᐊᒥᐅᓄᑦ ᑎᒍᒥᐊᖅᑕᐅᔪᓐᓃᖁᓪᓗᒋᑦ; ᑕᕝᕙ ᐄᓴᕅᓕᒥᐅᑦ ᐅᑎᕈᓐᓇᖅᓯᓚᐅᖅᐳᑦ ᓄᓇᒋᕙᓚᐅᖅᑕᒥᖕᓄᑦ ᐊᖏᕐᕋᖅᓯᒪᔪᓐᓇᓕᕆᓪᓗᑎᒃ. 
6ᔨᕈᐳᐊᒻᓕ ᐃᓚᖏᑕᓗ ᐊᔪᖅᑐᓕᑦᔪᑎᒋᓚᐅᖅᑕᖏᓐᓂᒃ ᓴᑯᑦᓯᓚᐅᓐᖏᓚᑦ, ᐄᓴᕅᓕᒥᐅᓂᒃ ᐊᔪᖅᑐᓕᓂᕐᖕᒥ ᐃᓅᑎᑦᓯᑦᔪᑎᒋᓚᐅᖅᑕᖏᓐᓂᒃ, ᐄᓴᕅᓕᒥᐅᑦ ᑲᔪᓯᑐᐃᓐᓇᓚᐅᖅᐳᑦ ᑕᒪᑐᒧᖓ, ᓇᐸᔪᐊᓗᒡᓗ ᒎᑎᓐᖑᐊᑉ ᓇᓗᓁᒃᑯᑕᖓ ᐊᓯᕋᒥᒃ ᑍᔭᐅᔪᖅ ᓴᒥᐊᕆᐊᒥ ᓇᐸᑎᑕᐅᖏᓐᓇᓚᐅᖅᐳᖅ. 
7ᔨᕼᐅᐊᕼᐊᔨᐅᑉ ᐅᓇᑕᖅᑎᖁᑎᖏᑦ ᐊᒥᐊᒃᑯᑐᐊᖃᓚᐅᖅᐳᑦ 50-ᓂᒃ ᕿᒥᖅᔪᐊᓕᖕᓂᒃ, 10-ᓂᒃ ᕿᒧᒃᓯᐅᑎᓂᒃ ᐊᒃᓴᓗᐊᓕᖕᓃᑦᑐᓂᒃ 10,000-ᓂᒡᓗ ᐅᓇᑕᖅᑎᓂᒃ ᐱᓱᒃᑎᓂᒃ; ᓯᕆᐊᒥᐅᑦ ᓄᖑᕋᓚᐅᕐᖕᒪᒋᑦ ᓯᖃᓕᓯᔨᓄᑦ ᓯᖃᓪᓕᔭᐅᔪᑎᑐᑦ ᓱᓇᐅᒋᔭᐅᒐᑎᒃ. 
8ᔨᕼᐅᐊᕼᐊᔨᐅᑉ ᐱᓂᐊᕐᖕᓂᕆᓯᒪᔭᖏᑦ ᑎᑎᕋᖅᑕᐅᓯᒪᕗᑦ ᐄᓴᕅᓕᒥᐅᑉ ᐊᖓᔪᖅᑳᖅᔪᐊᖏᑕ ᐱᓂᐊᕐᖕᓂᕆᖃᑦᑕᖅᓯᒪᔭᖏᑕ ᑎᑎᕋᖅᑕᐅᓯᒪᕕᖏᓐᓂ. 
9ᔨᕼᐅᕼᐊᔨᐅᑉ ᓯᕗᓕᕕᓂᓂ ᐃᓚᒋᓪᓗᒋᑦ ᒥᕐᖑᐃᖅᓯᖃᑎᒋᕔᑦ, ᐃᓗᕕᖅᑕᐅᓯᒪᕗᖅᓗ ᓴᒥᐊᕆᐊᒥ; ᐃᕐᖕᓂᖓᑕᓗ ᔪᐊᓯᐅᑉ ᐃᓇᖏᓚᐅᖅᐹ ᐊᖓᔪᖅᑳᖅᔪᐊᖑᓂᖓ.
10ᔪᐊᓯᐅᑉ ᔫᑕᒥᐅᓄᑦ ᐊᖓᔪᖅᑳᖅᔪᐊᖑᓂᖓᑕ 37-ᖓᓐᓂ. ᔨᕼᐅᐊᓯ ᔨᕼᐅᐊᕼᐊᔨᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᓐᖑᓚᐅᖅᐳᖅ ᐄᓴᕅᓕᓄᑦ ᓴᒥᐊᕆᐊᒥ ᐊᖓᔪᖅᑳᖅᔪᐊᖑᓚᐅᖅᐳᖅᓗ ᐊᕐᕌᒍᓂᒃ 16-ᓂᒃ. 
11ᐊᑕᓂᐅᑉ ᓵᖓᓂ ᓈᒻᒪᖏᑦᑐᓕᓚᐅᖅᐳᖅ ᔨᕈᐳᐊᒻᓗ ᓂᐹᑎᐅᑉ ᐃᕐᖕᓂᖓᑕ ᐊᔪᖅᑐᓕᓂᕆᓚᐅᖅᑕᖏᑕ ᐱᐅᓯᕆᔭᖏᓐᓂᒃ ᒪᓕᑐᐃᓐᓇᓚᐅᕆᕗᖅ ᐄᓴᕅᓕᒥᐅᓂᒃ ᐊᔪᖅᑐᓕᓂᕐᖕᒥ ᐃᓅᑎᑦᓯᓂᕆᓚᐅᖅᑕᖓᑐᑦ, ᕿᒤᓯᒪᓚᐅᖏᓐᓇᒥ. 
12ᔪᐊᓯᐅᑉ ᐊᖓᔪᖅᑳᖅᔪᐊᖑᓪᓗᓂ ᐱᓂᐊᕐᖕᓂᕆᖃᑦᑕᖅᓯᒪᔭᖏᑦ ᐊᑑᑎᖃᑦᑕᖅᓯᒪᔭᖏᓪᓗ ᐅᓇᑕᖃᑎᖃᖃᑦᑕᖅᓯᒪᓂᖏᓪᓗ ᐊᒪᔧᐊᒥᒃ ᔫᑕᒥᐅᑦ ᐊᖓᔪᖅᑳᖅᔪᐊᖓᓐᓂᒃ, ᑕᒪᕐᖕᒥᒃ ᑎᑎᕋᖅᑕᐅᓯᒪᕗᑦ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖏᑦᑕ ᐱᓂᐊᕐᖕᓂᕆᓯᒪᔭᖏᑕ ᑎᑎᕋᖅᑕᐅᓯᒪᕕᖏᓐᓂ. 
13ᔪᐊᓯᐅᑉ ᓯᕗᓕᕕᓂᖏᑕ ᐃᓗᕕᖅᑕᐅᕕᒋᓯᒪᔭᖓᓂ ᐃᓂᖃᖃᑕᐅᕗᖅ ᔨᕈᐳᐊᒧᓪᓗ ᐊᖓᔪᖅᑳᖅᔪᐊᖑᓂᖓ ᐃᓇᖏᖅᑕᐅᓯᒪᕗᖅ ᔪᐊᓯ ᐃᓗᕕᖅᑕᐅᓯᒪᕗᖅ ᓴᒥᐊᕆᐊᕐᖕᒥ ᐄᓴᕅᓕᒥᐅᑉ ᐊᖓᔪᖅᑳᖅᔪᐊᖏᑕ ᐃᓗᕕᖅᑕᐅᓯᒪᕕᒋᔭᖏᓐᓂ.
14ᐃᓔᓴ ᖃᓂᒪᓕᓚᐅᖅᐳᖅ ᑐᖁᑦᔪᑎᒋᓂᐊᓕᖅᑕᒥᓂᒃ. ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦᑕ ᔪᐊᓯᐅᑉ ᑕᑯᔭᖅᑐᓚᐅᖅᐹ ᑕᑯᒐᒥᐅᒡᓗ ᕿᐊᑦᔪᑎᒋᕚ, ᐅᖃᐅᑎᓪᓗᒍᓗ, “ᐊᑖᑖᒃ, ᐊᑖᑖᒃ! ᐄᓴᕅᓕᒥᐅᑉ ᕿᒧᒃᓯᐅᑎᖁᑎᖓᑦ ᕿᒥᖅᔪᐊᖁᑎᖓᓪᓗ!” 
15ᐃᓔᓴᐅᑉ ᐅᖃᐅᑎᕚ, “ᐱᑎᒃᓯᒥᒃ ᖃᖅᔪᓂᒡᓗ ᑎᒍᓯᓗᑎᑦ”; ᔨᕼᐅᕼᐊᔨᓗ ᐱᑎᒃᓯᒥᒃ ᖃᖅᔪᓂᒡᓗ ᑎᒍᓯᕗᖅ. 
16ᐃᓔᓴᐅᑉ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦ ᐅᖃᐅᑎᓕᖅᐹ ᐱᑎᒃᓯ ᕿᓗᓕᕈᒃ, ᐃᓔᓴᐅᑉ ᐊᖓᔪᖅᑳᖅᔪᐊᖅ ᐊᒡᒐᖏᑎᒍᑦ ᐊᒃᑐᖅᐹ. 
17ᐅᖃᐅᑎᓪᓗᒍᓗ, “ᐃᒐᓛᖅ ᓯᕿᓂᐅᑉ ᓄᐃᕕᐊᑕ ᓇᓛᓃᑦᑐᖅ ᒪᑐᐃᕈᒃ,” ᒪᑐᐃᕐᖕᒪᒍᓗ ᐃᓔᓴᐅᑉ ᐅᖃᐅᑎᕚ, “ᐱᑎᒋᐊᓕᕆᑦ.” ᐱᑎᒋᐊᖅᐳᖅ ᑕᕝᕙ. ᐱᑎᒋᐊᕐᖕᒪᑦ ᐃᓔᓴ ᐅᖃᖅᐳᖅ, “ᐊᑕᓂᐅᑉ ᓴᐳᑦᔨᓂᖓᑕ ᖃᖅᔪᖓ, ᖃᖅᔫᕗᖅ ᓯᕆᐊᒥᐅᓂᒃ ᓵᓚᖃᕐᖕᓂᐊᖅᑐᖅ! ᐱᓇᓱᐊᕐᖕᓂᖓᓐᓂᑦ ᑖᑦᓱᒧᖓ ᓯᕆᐊᒥᐅᑉ ᐱᒋᐊᖅᑕᒃᓴᕆᕙᑎᑦ ᐊᐱᒃᒦᑦᑐᓕᒫᑦ ᓄᖑᓪᓗᒋᑦ.” 
18ᐃᓔᓴᐅᑉ ᐅᖃᐅᑎᕚ, “ᖃᖅᔪᓂᒃ ᑎᒍᓯᓚᐅᕆᑦ!” ᖃᖅᔪᓂᒃ ᑎᒍᓯᖕᒪᑦ ᐅᖃᑎᓕᕆᕚ, “ᐊᑏ ᓄᓇ ᑖᒃᑯᓄᖓ ᐱᑎᒃᓵᓚᐅᕈᒃ”; ᐱᖓᓱᐊᖅᑎᖅᓗᓂ ᐱᑎᒋᐊᕋᒥ ᓄᖅᑲᖅᐳᖅ. 
19ᒎᑎᐅᑉ ᐃᓄᖁᑎᖓᑕ ᐃᓔᓴᐅᑉ ᐊᑲᕆᔪᓐᓃᖅᐹ ᐅᖃᐅᑎᓪᓗᓂᐅᒡᓗ, “ᓄᓇ ᐱᑎᖃᑦᑕᕆᐊᖃᖅᑕᕋᓗᐊᑦ ᑕᓪᓕᒤᖅᓱᖅᓗᑎᓪᓘᓐᓃᑦ ᐱᖓᓲᔪᖅᑐᕕᒡᓗᑎᓪᓘᓐᓃᑦ; ᑕᕝᕙ ᓯᕆᐊᒥᐅᑦ ᓵᓚᒋᒐᔭᓚᐅᖅᐸᑎᑦ ᓄᖑᓪᓗᒋᓪᓗ. ᑭᓯᐊᓂᓕ ᐱᖓᓱᕕᑐᐃᓐᓇᖅᓗᑎᑦ ᓵᓚᒋᓛᓕᖅᐸᑎᑦ.” 
20ᐃᓔᓴ ᑐᖁᖕᒪᑦ ᐃᓗᕕᖅᑕᐅᕗᖅ. ᓄᓇᖓᑦ ᐃᓄᐊᖅᑎᓄᑦ ᒧᐊᐱᒥᐅᓄᑦ ᑎᑭᑕᐅᕙᓚᐅᖅᐳᖅ ᐅᐱᕐᖔᑕᒫᑦ. 
21ᐅᓪᓗᐃᑦ ᐃᓚᖓᓐᓂ ᐄᓴᕅᓕᒥᐅᑍᑦ ᐃᓅᔪᓐᓃᖅᑐᕕᓂᕐᖕᒥᒃ ᐃᓗᕕᖅᓯᓇᓱᒃᑎᓪᓗᒋᑦ, ᑎᑭᑕᐅᕗᑦ ᐃᓄᐊᖅᑎᓄᑦ: ᑎᑭᑕᐅᓕᕋᒥᒃ ᐃᓗᕕᕐᖕᓂᐊᖅᑕᒥ ᑎᒥᕕᓂᖓ ᐃᓕᔭᐅᕗᖅ ᐃᓗᕕᖓᓄᑦ ᑲᑍᑐᐃᓐᓇᖅᓗᒍ ᕿᒪᒃᓯᕗᑦ ᑎᒥᕕᓂᖅ ᐃᓔᓴᐅᑉ ᑎᒥᕕᓂᖓᑕ ᓴᐅᓂᕕᓂᖏᓐᓄᑦ ᐊᒃᑑᑎᒐᒥ ᐆᒻᒪᖅᐳᖅ, ᐆᒻᒪᕋᒥᓗ ᓂᑯᕕᑉᐳᖅ. 
22ᕼᐊᔧᐅᓕ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦᑕ ᐄᓴᕅᓕᒥᐅᑉ ᓵᓚᒋᓯᒤᓐᓇᓚᐅᖅᐰᑦ ᔨᕼᐅᐊᕼᐊᔨ ᐊᖓᔪᖅᑳᖅᔪᐊᖑᓂᓕᒫᖓᓂ ᐄᓴᕅᓕᒥᐅᓄᑦ. 
23ᐊᑕᓂᐅᑉ ᐱᑦᓯᐊᖅᕕᒋᓚᐅᖅᐰᑦ ᐃᓚᑦᓱᒋᓪᓗᒋᑦ ᐃᓱᒪᒋᑦᓯᐊᓚᐅᖅᐰ ᐊᖏᖃᑎᒌᒍᑎᓕᐅᖅᓯᒪᓂᓂ ᐱᑦᔪᑎᒋᓪᓗᒍ ᐂᕝᕙᕋᕼᐋᒧᑦ, ᐂᓴᑭᒧᑦ, ᔧᑯᒧᓪᓗ. ᐅᓪᓗᒥ ᑎᑭᓪᓗᒍ ᓱᓕ ᐊᓯᕈᖅᑕᐅᖁᓐᖏᓔᑦ ᕿᒪᒍᒪᓇᒋᓪᓗ ᓇᔪᐃᓐᓇᕈᒪᓚᐅᖅᐰᑦ. 
24ᕼᐊᔧᐅᓕ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦ ᑐᖁᓚᐅᖅᐳᖅ, ᐃᕐᖕᓂᖓᑕ ᐱᓐ-ᕼᐊᑖᑎᐅᑉ ᐊᖓᔪᖅᑳᖅᔪᐊᖑᓂᖓ ᐃᓇᖏᓚᐅᖅᐹ. 
25ᔨᕼᐅᐊᓯ+ ᔨᕼᐅᕼᐊᔨᐅᑉ ᐃᕐᖕᓂᖓᑕ ᐱᓐ-ᕼᐊᑖᑎᐅᑉ ᕼᐊᔧᐆᑉ ᐃᕐᖕᓂᖓᑕ ᓄᓁᑦ ᑎᒍᓯᒪᔭᕕᓂᖏᑦ ᓵᓚᒋᓪᓗᒍ ᐅᑎᖅᑎᓕᓚᐅᕆᕔᑦ ᐊᑖᑕᖓ ᔨᕼᐅᐊᕼᐊᔨ ᐊᖓᔪᖅᑳᖅᔪᐊᖑᑎᓪᓗᒍ ᐋᑕᐅᑦᔪᑎᒋᓚᐅᖅᑕᕕᓂᖏᑦ ᐅᓇᑕᖅᓗᑎᒃ ᓵᓚᐅᒐᒥ. ᔪᐊᓯᐅᑉ ᐱᖓᓱᐊᖅᑎᖅᓗᓂ ᓵᓚᒋᖃᑦᑕᓚᐅᕐᖕᒪᒍ ᓄᓇᖁᑎᒃᒋᔭᓂ ᑎᒍᔭᐅᓯᒪᓚᐅᖅᑐᑦ ᐅᑎᖅᑎᐅᖅᑲᓚᐅᖅᐰᑦ.
