1ᓯᓴᕆᐊᒥ ᐊᖑᑎᑕᖃᓚᐅᖅᐳᖅ ᑰᓂᓕᐅᓯᒥᒃ ᐊᑎᓕᖕᒥᒃ, ᕉᒪᒥᐅᑦ ᐅᓇᑕᖅᑐᒃᓴᖁᑎᖏᓐᓄᑦ ᐊᖓᔪᖅᑳᕆᔭᐅᔪᒥᒃ, ᐊᖓᔪᖅᑲᐅᕕᒋᔭᖏᓪᓗ ᑍᔭᐅᕗᑦ “ᐃᑕᓕᐊᒥᐅᑦ ᐅᓇᑕᖅᑐᒃᓴᖁᑎᖏᓐᓂᒃ.” 
2ᑖᓐᓇ ᐅᒃᐱᑦᓯᐊᖅᑑᕗᖅ ᒎᑎᒥᒃ ᐃᒃᐱᒋᔭᖃᑦᓯᐊᖅᓗᓂ ᐃᒡᓗᒥᐅᖃᑎᓂ ᐃᓚᒋᓪᓗᒋᑦ, ᑐᓂᓯᖃᑦᑕᓚᐅᖅᐳᖅᓗ ᐃᓄᖕᓄᑦ ᐃᓪᓕᕈᓱᒐᓂ, ᒎᑎᒧᓪᓗ ᑐᒃᓯᐊᖃᑦᑍᓐᓇᖅᓗᓂ. 
3ᐅᓐᓄᓴᒃᑯᑦ 3-ᑉ ᖃᓂᒋᔮᓂ ᑕᑯᑎᑕᐅᓚᐅᖅᐳᖅ, ᐃᓕᓴᕐᖕᓇᑦᓯᐊᖅᑐᒥᒃ ᒎᑎᐅᑉ ᐂᖏᓖᖓᓂᒃ ᕾᔪᒥᒃ ᐅᖃᖅᑐᒥᒡᓗ ᑖᑦᓱᒧᖓ, “ᑰᓂᓕᐅᓯ.”
4ᑰᓂᓕᐅᓯᐅᓪᓗ ᑕᑯᓐᓇᓕᖅᐹ ᖁᐊᖅᓵᓪᓚᕐᖕᒥᓗ ᐅᖃᖅᐳᖅ, “ᐊᑕᓃᖅ ᓱᔪᒪᕖᑦ?” ᑖᑦᓱᒪᓗ ᐅᖃᐅᑎᕚ, “ᑐᒃᓯᐊᕐᖕᓂᑎᑦ ᑐᓂᓯᖃᑦᑕᕐᖕᓂᑎᓪᓗ ᒎᑎᐅᑉ ᖁᕕᐊᒋᕔᑦ ᐃᖅᑲᐅᒪᑦᔪᑎᒋᓪᓗᓂᒋᓪᓗ ᐃᓕᖕᓂᒃ. 
5ᒫᓐᓇᓕ ᐊᖑᑎᓂᒃ ᑎᓕᓯᓕᕆᑦ ᔮᐸᒧᑦ, ᓮᒨᓂᓗ ᕾᖁᔭᐅᖁᓗᒍ ᐲᑦᑐᕉᓯᒥᒃ ᑍᔭᐅᔪᖅ; 
6ᑖᓐᓇ ᑐᔪᕐᖕᒥᕗᖅ ᓮᒨᓂᒥ ᐊᒥᕐᖕᓂᒃ ᕿᑐᒻᒪᒃᓮᔨᒥ, ᐃᒪᐅᑉ ᓯᓈᓂ ᐃᒡᓗᖃᖅᑐᒥ.” 
7ᐂᖏᓕᓗ ᐅᖃᕆᐊᖅᑐᖅᓯᒪᔪᖅ ᕿᒪᕉᑎᖕᒪᑦ, ᑰᓂᓕᐅᓯ ᐱᔨᒥᓂᒃ ᒪᕐᕉᖕᓂᒃ ᕾᖁᔨᕗᖅ, ᐅᓇᑕᖅᑐᒃᓴᒥᒡᓗ ᐅᒃᐱᑦᓯᐊᖅᑐᒥᒃ ᐱᔨᓪᓚᕆᒋᔭᒥᓂᒃ, 
8ᑖᒃᑯᐊᓗ ᐅᓂᒃᑳᖅᕕᒋᑦᓯᐊᓚᐅᖅᓗᒋᑦ, ᔮᐸᒧᑦ ᑎᓕᕔᑦ.
9ᖃᐅᑎᓪᓗᒍ ᑎᓕᔭᐅᔪᑦ ᐃᖏᕐᕋᑎᓪᓗᒋᑦ, ᔮᐸᒧᓪᓗ ᖃᒡᓕᑎᓪᓗᒋᑦ, ᐲᑦᑐᕉᓯ ᐃᒡᓘᑉ ᖄᖓᓄᐊᖅᐳᖅ ᑐᒃᓯᐊᕆᐊᖅᑐᖅᓗᓂ, ᐅᓪᓗᖅ ᕿᑎᕋᓕᖅᑎᓪᓗᒍ. 
10ᑳᓕᕋᒥᓗ ᓂᕆᔪᒪᓕᖅᐳᖅ; ᓂᕆᓂᐊᖅᑕᖏᓐᓂᒡᓕ ᓂᕿᓕᐅᖅᑐᖃᖅᑎᓪᓗᒍ ᐃᓱᒪᒥᒍᑦ ᑎᒥᒥᓃᑦᓱᓐᓃᖅᐳᖅ. 
11ᑕᑯᓪᓗᓂᓗ ᕿᓚᖕᒥᒃ ᐃᖅᐸᖅᑐᒥᒃ, ᑕᕝᕙᓐᖓᓪᓗ ᓂᖏᑎᑕᐅᔪᖃᖅᐳᖅ ᓄᓇᖅᔪᐊᕐᖕᒧᑦ, ᐊᖏᔪᒥᒃ ᑎᓴᒪᓂᒃ ᑎᕆᖅᑯᓕᖕᒥᒃ ᑎᖏᕐᕋᐅᑕᐅᔮᖅᑐᒥᒃ. 
12ᑖᓐᓇᓗ ᐃᓗᓕᖃᖅᐳᖅ ᐆᒪᔪᓂᒃ ᖃᓄᐃᑦᑐᑐᐃᓐᓇᕐᖕᓂᒃ ᐱᓱᒃᑎᓂᒃ ᐹᕐᖑᖅᑎᓂᒡᓗ, ᑎᖕᒥᐊᓂᒡᓗ. 
13ᓂᐱᒥᓪᓗ ᐅᖃᐅᑦᔭᐅᕗᖅ, “ᐲᑦᑐᕉᓰ ᒪᑭᓪᓗᑎᑦ; ᑐᖁᑦᓯᓕᕆᑦ ᓂᕆᓗᑎᓪᓗ.”
14ᐲᑦᑐᕉᓯᓕ ᑭᐅᕗᖅ, “ᐊᑕᓃᖅ ᑍᒤᑦᓱᓐᓇᓐᖏᓚᖓ; ᓂᕆᓚᐅᖅᓯᒪᖏᓐᓇᒪ ᐅᒃᐱᕐᖕᓂᑦᑎᒍᑦ ᓴᓗᒤᓐᓂᕋᖅᑕᐅᔪᓂᒃ ᓇᕐᕈᓇᖅᑐᓂᒡᓗ.”
15ᓂᐱᐅᑉ ᐂᑉᐸᖓᓂᒃ ᐅᖃᐅᑎᒃᑲᓐᓂᖅᐹ, “ᒎᑎᐅᑉ ᓴᓗᒻᒪᖅᑎᑕᖓᓂᒃ ᓇᕐᕈᓇᖅᑎᑦᓯᔪᒃᓴᐅᓐᖏᓚᑎᑦ.” 
16ᑍᒤᓕᐅᓚᐅᖅᐳᖅᓗ ᐱᖓᓱᐊᖅᑎᖅᓗᓂ, ᑭᖑᕐᖓᒍᓪᓗ ᕿᓚᖕᒧᑦ ᐅᑎᖅᑎᑕᐅᕗᖅ.
17ᐲᑦᑐᕉᓯᓕ ᑕᒪᑐᒥᖓ ᑕᑯᑎᑕᐅᓂᕐᖕᒥᓂᒃ ᐃᓗᒥᒍᑦ ᐃᓱᒪᒃᓴᖅᓯᐅᖅᑎᓪᓗᒍ ᖃᓄᖅ ᑐᑭᖃᕐᖕᒪᖔᑦ, ᑕᑯᒋᑦ, ᑰᓂᓕᐅᓯᐅᑉ ᑎᓕᔭᖏᑦ ᓮᒨᓂᐅᑉ ᐃᒡᓗᖓᓂᒃ ᓇᓂᓯᒐᒥᒃ ᐃᑎᖅᑕᖅᕕᖓᑕ ᓯᓚᑖᓃᓕᖅᐳᑦ. 
18ᐊᐱᕆᓪᓗᑎᒡᓗ ᓮᒨᓂ ᐲᑦᑐᕉᓯᒥᒃ ᐊᑎᓕᒃ ᑕᕝᕙᓂ ᑐᔪᕐᖕᒥᖕᒪᖔᑦ.
19ᓱᓕ ᐲᑦᑐᕉᓯ ᑕᑯᑎᑕᐅᓂᕐᖕᒥᓂᒃ ᐃᓱᒪᒃᓴᖅᓯᐅᖅᑎᓪᓗᒍ, ᒎᑎᐅᑉ ᐊᓂᕐᖕᓂᖓᑕ ᐅᖃᐅᑎᕚ, “ᑕᑯᒋᑦ, ᐊᖑᑎᓄᑦ ᐱᖓᓱᓄᑦ ᕿᓂᖅᑕᐅᓕᖅᐳᑎᑦ. 
20ᒪᑭᓪᓗᑎᑦ ᐊᖅᑲᓕᕆᑦ, ᐃᕿᐊᓱᖏᓪᓗᑎᑦ ᒪᓕᖕᓂᐊᖅᐸᑎᑦ; ᑖᒃᑯᐊ ᑎᓕᒐᒃᑭᑦ.” 
21ᐲᑦᑐᕉᓯᓗ ᐊᖅᑲᖅᑎᕋᒥ ᐊᖑᑏᑦ ᐅᐸᒃᑲᒥᒋᑦ ᐅᖃᖅᐳᖅ, “ᐅᕙᖓᐅᕗᖓ ᕿᓂᖅᑕᓯ; ᓱᓈ ᐱᓪᓗᒍ ᑕᒪᐅᓐᖓᖅᐱᓰ?”
22ᑖᒃᑯᐊᓗ ᑭᐅᕗᑦ, “ᑰᓂᓕᐅᓯᐅᑉ ᐅᓇᑕᖅᑐᒃᓮᑦ ᐊᖓᔪᖅᑳᖓᑦᑕ ᑎᓕᕚᑎᒍᑦ, ᑖᓐᓇ ᐅᒃᐱᑦᓯᐊᖅᑑᕗᖅ ᒎᑎᒥᒡᓗ ᐃᒃᐱᒋᔭᖃᑦᓯᐊᖅᓗᓂ, ᔫᑎᓕᒫᑦ ᐊᑲᐅᓂᕋᖅᑕᖓᑦ, ᒎᑎᐅᑉ ᐂᖏᓕᖓᓄᑦ ᐅᖃᐅᑦᔭᐅᓪᓗᓂ ᕾᖁᔭᐅᖁᖕᒪᑎᑦ ᐃᒡᓗᒥᓄᑦ, ᐅᖃᐅᓯᕐᖕᓂᒡᓗ ᑐᓴᕈᒪᓪᓗᓂ ᐃᓕᖕᓂᑦ.” 
23ᐊᖑᑎᓪᓕ ᑖᒃᑯᐊ ᐲᑦᑐᕉᓯᐅᑉ ᐃᑎᖁᕔᑦ, ᑕᕝᕙᓂᓗ ᓯᓂᒃᑕᖁᓪᓗᒋᑦ.
24ᖃᐅᓕᖅᑭᒃᑎᓪᓗᒍᓗ ᓯᓴᕆᐊᒧᑦ ᑎᑭᑉᐳᑦ. ᑰᓂᓕᐅᓯᐅᑉ ᓂᕆᐅᒋᓚᐅᕋᒥᒋᑦ ᐃᓚᓂ ᓇᖕᒥᓂᓂ ᐃᓚᓐᓇᕆᔭᓂᓗ ᑲᑎᖁᕔᑦ. 
25ᐲᑦᑐᕉᓯᓗ ᐃᑎᕐᖕᒪᑦ, ᑰᓂᓕᐅᓯᐅᑉ ᐸᕐᕆᐊᖅᐹ ᐹᒻᒪᒡᓗᓂᓗ ᐃᑎᒐᖏᓐᓄᑦ. 
26ᐲᑦᑐᕉᓯᐅᓪᓕ ᒪᑭᑎᑉᐹ ᐅᖃᐅᑎᓪᓗᒍᓗ, “ᓂᑯᕕᒋᑦ ᐃᓄᑐᐃᓐᓇᐅᒋᕗᖓᑦᑕᐅᖅ.” 
27ᐅᖃᖃᑎᒋᒐᒥᐅᒡᓗ ᐃᑎᖅᐳᖅ, ᑕᑯᓪᓗᓂᓗ ᐃᓄᖕᓂᒃ ᐅᓄᖅᑐᓂᒃ ᑕᕝᕙᓃᑦᑐᓂᒃ. 
28ᐲᑦᑐᕉᓯᐅᓪᓗ ᐅᖃᐅᑎᕔᑦ, “ᓇᖕᒥᓂᖅ ᖃᐅᔨᒪᕗᓯ ᔫᑎᑦ ᐱᖁᔭᖏᓐᓂᑦ ᔫᑎᑦ ᔫᑎᐅᖏᑦᑐᒥᒃ ᐃᓚᖃᖁᔭᐅᖏᒻᒪᑕ, ᐳᓛᖃᑦᑕᐅᑎᖁᔭᐅᓇᑎᒡᓗ; ᒎᑎᐅᓪᓕ ᑕᑯᑎᓚᐅᖅᐹᖓ ᐃᓄᖕᓂᒃ ᑭᒃᑯᑐᐃᓇᕐᖕᓂᒃ ᓇᕐᕈᓇᕐᖕᓂᕅᔪᒃᓴᐅᖏᓐᓇᒪ, ᐅᒃᐱᕆᔭᑦᑎᒍᓪᓗ ᓴᓗᒤᓐᓂᕅᔪᒃᓴᐅᖏᓐᓇᒪ. 
29ᑍᒤᒻᒪᑦ ᐂᔭᐅᖁᒐᕕᖓ, ᐊᑭᕋᖅᑐᕈᑎᒃᓴᖃᕐᖕᓇᖓ ᑎᑭᑉᐳᖓ. ᒫᓐᓇᓕ ᐊᐱᕆᓕᖅᐸᒋᑦ ᓱᓇ ᐱᓪᓗᒍ ᑕᒪᐅᓐᖓᖁᓚᐅᖅᐱᖔ?”
30ᑰᓂᓕᐅᓯᓗ ᐅᖃᖅᐳᖅ, “ᐅᓪᓗᑦ ᓯᑕᒪᐅᓕᖅᐳᑦ, ᑍᒤᓪᓗᐊᓕᖅᑎᓪᓗᒍ ᐃᒡᓗᓐᓂ ᑐᒃᓯᐊᓚᐅᖅᐳᖓ ᐅᓐᓄᓴᒃᑯᑦ 3-ᒧᐊᖅᑎᓪᓗᒍ; ᑕᑯᒋᓪᓗ ᐊᖑᒻᒥᒃ ᓴᖅᑭᑦᑐᖃᑲᓪᓚᓚᐅᖅᐳᖅ ᕿᓪᓕᖅᑐᓂᒃ ᐊᓐᓄᕌᓕᖕᒥᒃ. 
31ᐅᖃᖅᓗᓂᓗ, ‘ᑰᓂᓕᐅᓰ, ᑐᒃᓯᐊᕐᖕᓂᑎᑦ ᑐᓴᖅᑕᐅᕗᑦ ᑐᓂᓯᖃᑦᑕᕐᖕᓂᑎᓪᓗ ᐃᖅᑲᐅᒪᔭᐅᕗᑦ ᒎᑎᒧᑦ. 
32ᑍᒤᒻᒪᑦ ᑎᓕᓯᓕᕆᑦ ᔮᐸᒧᑦ ᓮᒨᓂᓗ ᐲᑦᑐᕉᓯᒥᒃ ᐊᑎᓕᒃ ᕾᖁᔭᐅᖁᓗᒍ; ᑖᓐᓇ ᑐᔪᕐᖕᒥᕗᖅ ᓮᒨᓂᐅᑉ ᐊᒥᕐᖕᓂᒃ ᕿᑐᒻᒪᒃᓮᔨᐅᑉ ᐃᒡᓗᖓᓂ ᐃᒪᐅᑉ ᓯᓈᓂ.’ 
33ᑍᒤᒻᒪᑦ ᑕᕝᕔᓐᓇᖅ ᕾᖁᔭᐅᖁᓕᓚᐅᖅᐸᒋᑦ, ᖁᔭᓕᕗᒍᓪᓗ ᕾᔪᓐᓇᕋᕕᑦ, ᒫᓐᓇᓗ ᑍᒤᒻᒪᑦ ᐅᕙᓃᑉᐳᒍᑦ ᒎᑎᐅᑉ ᓵᖓᓂ, ᑐᓴᕈᒪᓪᓗᑕ ᐊᑕᓂᐅᑉ ᐅᖃᐅᓯᕆᔭᐅᖁᔭᖏᓐᓂᒃ ᐃᓕᒃᑯᑦ.”
34ᐲᑦᑐᕉᓯᓗ ᐅᖃᓯᕗᖅ: “ᒫᓐᓇ ᑐᑭᓯᕗᖓ ᒎᑎ ᐃᓔᓐᓇᖅᓯᐅᖏᒻᒪᑦ, ᐃᓄᓕᒫᓪᓕ ᐊᑦᔨᒌᒃᑎᒻᒪᒋᑦ. 
35ᑖᑦᓱᒥᖓ ᓯᕘᕋᔪᑦ ᓇᓛᒍᓪᓗ ᐱᓇᓱᐊᖅᑐᑦ ᓇᓪᓕᐊᓐᓂᑐᐃᓐᓇᖅ ᐃᓅᖃᑎᒌᒡᔪᐊᓂᑦ ᐱᓯᒪᒐᓗᐊᖅᐸᑕ, ᒎᑎᐅᑉ ᐃᓚᓕᐅᖅᐰᑦ. 
36ᖃᐅᔨᒪᒐᑦᓯ ᐅᖃᐅᓯᕆᓚᐅᖅᑕᖏᓐᓂᒃ ᐄᓴᕅᓕᒥᐅᓄᑦ, ᐊᔪᕆᖅᑑᓰᑦ ᐅᖃᐅᓰᑦ ᑐᓴᕈᒥᓇᖅᑐᑦ ᓮᒻᒪᖅᑎᑕᐅᓇᖅᑐᖅ ᔩᓱᓯ ᙭ᔅᑑᓯᒃᑯᑦ, ᑕᒤᓐᓄᑦ ᐊᑕᓂᐅᔪᒧᑦ. 
37ᖃᐅᔨᒪᕗᓯᓗ ᐱᒋᐊᕐᖕᓂᐅᓚᐅᖅᑐᒥᒃ ᔫᑎᐊᒥᐅᓕᒫᓄᑦ, ᒐᓕᓕᐊᒥᑦ ᐱᒋᐊᖅᓗᓂ, ᔪᐊᓇᓯᐅᑉ ᐹᑉᑎᑦᓯᓂᕐᖕᒥᒍᑦ ᐊᔪᕆᖅᑐᐃᑦᔪᑎᒋᔭᖓᑕ, ᑭᖑᓂᖓᒍᑦ. 
38ᔩᓱᓯ ᓈᓴᕇᑎᒥᐅᖅ ᒎᑎᐅᑉ ᑯᕝᕕᕆᓚᐅᖅᑕᖓ ᐊᓂᕐᖕᓂᕐᖕᒥᒃ ᐃᑦᔪᕐᖕᓁᑦᑐᒥᒃ ᐱᔪᓐᓇᕐᖕᓂᕐᖕᒥᒡᓗ; ᑖᓐᓇᓗ ᓇᒧᑐᐃᓐᓇᖅ ᐂᖃᑦᑕᓚᐅᖅᐳᖅ ᐱᐅᔪᓂᒃ ᐱᓇᓱᐊᖅᓗᓂ, ᐃᓅᓕᒃᓯᓪᓗᓂᓗ ᓵᑖᓇᓯᒧᑦ ᓵᓚᐅᓯᒪᔪᓂᒃ, ᒎᑎᐅᑉ ᐃᓚᒋᓚᐅᕐᖕᒪᒍ. 
39ᐅᕙᒍᓪᓗ ᑕᑯᓚᐅᖅᐳᒍᑦ ᑕᒪᒃᑯᓂᖓ ᑕᒤᓐᓂᒃ ᐱᓂᐊᓚᐅᖅᑕᖏᓐᓂᒃ ᔫᑎᑦ ᓄᓇᖏᓐᓂ ᔪᕉᓴᓚᒥᓗ. ᑖᓐᓇ ᑐᖁᓚᐅᖅᐹᑦ ᑭᑭᐊᒃᑐᖅᓗᒍᓗ ᓴᓐᓂᖓᔪᓕᖕᒧᑦ; 
40ᒎᑎᐅᓪᓕ ᒪᑭᑎᓚᐅᖅᐹ ᐅᓪᓗᑦ ᐱᖓᔪᐊᓐᓂ ᓴᖅᑭᑎᓪᓗᒍᓗ; 
41ᐃᓄᖕᓄᑦ ᑕᒤᓐᓅᖏᑦᑐᖅ, ᐅᕙᑦᑎᓐᓄᓪᓕ ᒎᑎᐅᑉ ᓂᕈᐊᖅᓯᒪᔭᖏᓐᓄᑦ ᓇᓗᓁᖅᓯᔪᒃᓴᓄᑦ, ᓂᕆᖃᑎᒋᓚᐅᖅᐸᕗᑦ ᐃᒥᖃᑎᒋᓪᓗᒍᓗ ᑐᖁᖓᔪᓂᑦ ᒪᑭᓯᒪᓕᖅᑎᓪᓗᒍ. 
42ᑖᑦᓱᒪ ᐱᖁᓚᐅᖅᐹᑎᒍᑦ ᐃᓄᖕᓂᒃ ᐊᔪᕆᖅᑐᐃᖁᓪᓗᑕ, ᓇᓗᓁᖅᓯᓗᑕᓗ ᑖᓐᓇᐅᖕᒪ ᒎᑎᐅᑉ ᐃᖅᑲᖅᑐᐃᔨᒃᓴᓐᖑᖅᑎᓯᒪᔭᖓ ᐃᓅᔪᓄᑦ ᑐᖁᖓᔪᓄᓪᓗ. 
43ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᕕᓂᓕᒫᖏᑦ ᑖᑦᓱᒥᖓ ᓇᓗᓁᖅᓯᕗᑦ, ᐅᖃᖅᓗᑎᒃ ᑖᑦᓱᒧᖓ ᐅᒃᐱᖅᑐᑦ ᐊᔪᕐᖕᓂᖏᓐᓂᑦ ᐃᓱᒪᒋᔪᓐᓁᖅᕕᐅᓂᕐᖕᒥᒃ ᐱᑎᑕᐅᕗᑦ, ᑖᑦᓱᒪ ᐊᑎᖓᒍᑦ.”
44ᐲᑦᑐᕉᓯᓕ ᓱᓕ ᑕᒪᒃᑯᓂᖓ ᐅᖃᓪᓚᒃᑎᓪᓗᒍ, ᐊᓂᕐᖕᓂᖅ ᐃᑦᔪᕐᖕᓁᑦᑐᖅ ᐊᖅᑲᖅᐳᖅ ᑐᓵᔪᓕᒫᓄᑦ. 
45ᐅᒃᐱᖅᑐᓪᓗ ᔫᑎᓪᓚᕇᑦ ᐲᑦᑐᕉᓯᐅᑉ ᐃᓚᒋᔭᖏᑦ ᑲᒪᓂᐊᖅᐳᑦ, ᐊᓂᕐᖕᓂᐅᑉ ᐃᑦᔪᕐᖕᓁᑦᑑᑉ ᑐᓂᔭᐅᓂᖓᓂᒃ, ᔫᑎᐅᖏᑦᑐᓄᑦ ᐊᒡᓛᑦ ᑯᕕᔭᐅᖕᒪᑦ. 
46ᑐᓵᒐᒥᑦᔪ ᐅᖃᐅᓯᕐᖕᓂᒃ ᑐᓴᕐᖓᖅᑕᓂᒃ ᐅᖃᓪᓚᒃᑎᓪᓗᒋᑦ ᒎᑎᒥᒃ ᐱᓂᐊᕐᖕᓂᖅᔪᐊᖓᓂᒡᓗ ᓂᖅᑐᐃᑎᓪᓗᒋᑦ. ᑕᕝᕙ ᐲᑦᑐᕉᓯ ᐅᖃᓕᖅᐳᖅ, 
47“ᑭᓇᒨᑦ? ᐃᓂᖅᑎᖅᑕᐅᔪᓐᓇᖅᐱᑕ ᐅᑯᐊ ᐃᒥᕐᖕᒧᑦ ᐹᑉᑎᑕᐅᖁᓇᒋᑦ, ᐊᓂᕐᖕᓂᕐᖕᒥᒃ ᐃᑦᔪᕐᖕᓁᑦᑐᒥᒃ ᐃᓗᒻᒥᖅᑕᐅᔪᑦ ᐅᕙᑦᑎᑑᑦ?” 
48ᐲᑦᑐᕉᓯᐅᓪᓗ ᐱᖁᕔᑦ ᐹᑉᑎᑕᐅᖁᓪᓗᒋᑦ ᔩᓱᓯ ᙭ᔅᑑᓯᐅᑉ ᐊᑎᖓᓄᑦ. ᑖᒃᑯᐊᓗ ᐲᑦᑐᕉᓯᒥᒃ ᑕᕝᕙᓃᒋᐊᓪᓚᖁᔨᓕᖅᐳᑦ ᐅᓪᓗᓂᒃ ᐅᓄᖏᑦᑑᒐᓗᐊᓂᒃ.
