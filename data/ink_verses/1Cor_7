1ᑎᑎᕋᓚᐅᖅᑕᑦᓯᓕ ᒥᒃᓵᓄᑦ ᑭᐅᓯᕗᖓ.
2ᓄᓕᐊᕈᒪᓂᐅᓪᓕ ᓴᓐᖏᓗᐊᕐᖕᓂᖓᓄᑦ, ᐊᖑᑏᑦ ᓇᖕᒥᓂᖅ ᐊᑐᓂᑦ ᓄᓕᐊᖃᖅᓕᑦ; ᐊᕐᖕᓁᓪᓗ ᓇᖕᒥᓂᖅ ᐊᑐᓂᑦ ᐅᐃᖃᖅᓕᑦ. 
3ᐊᖑᑎᐅᑉ ᐅᐃᒋᔭᐅᓂᕐᖕᒥᓄᑦ ᐊᑐᕆᐊᖃᖅᑕᓂ ᓄᓕᐊᒥᓄᑦ ᑲᔪᓯᑎᑦᓯᐊᖅᓕᐅᒃ, ᐊᕐᖕᓇᐅᓪᓗ ᓄᓕᐊᕆᔭᐅᓂᕐᖕᒥᓄᑦ ᐊᑐᕆᐊᖃᖅᑕᓂ ᐅᐃᒥᓄᑦ ᑲᔪᓯᑎᑦᓯᐊᖅᓕᐅᒃ, ᐊᑐᓂᓪᓗ ᐱᔭᕆᐊᖃᖅᑕᒥᖕᓂᒃ ᓈᒻᒪᒃᓯᑎᖃᑦᑕᐅᑎᑦᓯᐊᖅᓗᑎᒃ. 
4ᐅᐃᓕᒃ ᑎᒥᒥᓄᑦ ᐊᖓᔪᖅᑳᖑᖏᒻᒪᑦ, ᐅᐃᖓᓕ ᐊᖓᔪᖅᑳᖑᕗᖅ; ᑍᒫᒃᑕᐅᖅ ᓄᓕᐊᓕᒃ ᑎᒥᒥᓄᑦ ᐊᖓᔪᖅᑳᖑᖏᓐᓂᕗᖅ, ᓄᓕᐊᖓᓕ ᐊᖓᔪᖅᑳᖑᕗᖅ. 
5ᑍᒤᒻᒪᑦ ᓄᓕᐊᕇᖑᔪᓯ ᐃᓕᑦᓯᓐᓄᑦ ᐱᑦᑍᓕᖃᑦᑕᐅᑎᓂᐊᕋᓯ ᑭᓯᐊᓂ ᐊᖏᖃᑎᒌᒃᑯᑦᓯ ᑍᒤᓕᐅᕈᒪᖏᓪᓗᓯ ᓯᕕᑭᑦᑐᒥᒃ, ᑐᒃᓯᐊᕐᖕᓂᕐᖕᒥᒃ ᐱᕕᒃᓴᖃᖔᕈᒪᓂᕐᖕᒧᑦ; ᑭᖑᓂᖓᒍᓪᓕ ᐅᑎᖃᑦᑕᐅᑎᑦᓯᐊᖅᑐᒃᓴᐅᒋᕗᓯ, ᓵᑖᓇᓯᐅᑉ ᐆᒃᑐᖅᓗᐃᓂᖓᓂᑦ ᐃᓕᑦᓯᓐᓂᒃ ᓴᐳᑎᓯᒪᓂᐊᕋᑦᓯ ᐃᒃᓯᒎᖅᑍᓕᔪᓐᓇᖏᓐᓇᑦᓯ.
6ᑍᒫᒃ ᐱᖁᔨᓪᓚᕆᒡᓗᖓ ᐅᖃᓐᖏᓚᖓ, ᑍᒫᒡᓕ ᐱᔪᒪᒍᑦᓯ ᐱᕕᒃᓴᖃᖅᑎᑐᐃᓐᓇᖅᐸᑦᓯ. 
7ᐱᖁᔨᖔᕋᓗᐊᖅᐳᖓᓕ ᐊᖑᑎᓕᒫᑦ ᐅᕙᑦᑐᑦ ᑍᒤᖁᓪᓗᒋᑦ; ᑭᓯᐊᓂᓕ ᒎᑎᐅᑉ ᑐᓂᕐᕈᓯᐊᖃᖅᑎᒻᒪᒋᑦ ᐊᑐᓂᑦ ᐊᑦᔨᐅᖏᑦᑐᒥᒃ, ᐃᓚᖓᑦ ᐊᑦᔨᒋᔭᐅᖏᑦᑐᒥᒃ ᑐᓂᕐᕈᓯᐊᖃᖅᐳᖅ ᐃᓚᖓᓪᓗ ᐊᓯᐊᓂᒃ ᑐᓂᕐᕈᓯᐊᖃᕆᓪᓗᓂ.
8ᒫᓐᓇᓕ ᐂᑉᐸᖃᖏᑦᑐᑦ ᐅᐃᒡᒐᕐᖕᓃᓪᓗ ᐅᖃᐅᑎᕙᒃᑲ ᐃᓕᑦᓯᓐᓄᑦ ᐊᑲᐅᕗᖅ ᐃᓄᑑᖏᓐᓇᕈᑦᓯ ᐅᕙᑦᑐᑦ. 
9ᐱᔪᒪᓂᑦᓯᓐᓂᒡᓕ ᓄᖅᑲᖓᑎᑦᓯᔪᓐᓇᖏᒃᑯᑦᓯ, ᐂᑉᐸᖅᑖᖅᑐᒃᓴᐅᕗᓯ, ᐂᑉᐸᖃᕐᖕᓂᖅ ᐊᑲᐅᓂᖅᓴᐅᖕᒪᑦ ᐃᒃᓯᒎᕐᖕᓂᕐᖕᒧᑦ ᓵᓚᐅᓂᕐᖕᒥᑦ.
10ᐂᑉᐸᖃᖅᑐᓄᓪᓕ ᐃᒫᒃ ᐱᖁᔨᕗᖓ, ᐅᕙᒐᐅᖏᑦᑐᖅ ᐊᑕᓂᖅᓕ ᐱᖁᔨᕗᖅ, ᐊᕐᖕᓇᖅ ᐅᐃᒥᓂᒃ ᕿᒤᔪᒃᓴᐅᓐᖏᓚᖅ; 
11ᕿᒤᒃᐸᓪᓕ, ᐂᑉᐸᖅᑖᖅᑐᒃᓴᐅᓐᖏᓚᖅ ᐅᕝᕙᓘᓐᓃᑦ ᐅᐃᒥᓄᑦ ᐋᖅᑭᐅᑎᑦᓯᐊᖅᓗᓂ ᐅᑎᖔᖅᓕ; ᐊᖑᑎᐅᓪᓗ ᓄᓕᐊᓂ ᐊᕕᑕᒃᓴᕆᓐᖏᓛ.
12ᐊᓯᖏᓐᓄᓪᓕ ᐅᖃᖅᐳᖓ, ᐅᕙᓐᓂᑦ ᐱᔪᒥᒃ ᐊᑕᓂᕐᖕᒥᐅᖏᑦᑐᖅ; ᐅᒃᐱᖅᑐᖅ ᐊᖑᑦ ᐅᒃᐱᖏᑦᑐᒥᒃ ᓄᓕᐊᖃᕈᓂ, ᑖᑦᓱᒪᓗ ᑲᑎᒪᔪᒪᒃᐸᒍ, ᐊᕕᑕᒃᓴᕆᓐᖏᓛ. 
13ᐅᒃᐱᖅᑐᖅᑕᐅᖅ ᐊᕐᖕᓇᖅ ᐅᒃᐱᖏᑦᑐᒥᒃ ᐅᐃᖃᕈᓂ, ᑖᑦᓱᒪᓗ ᑲᑎᒪᔪᒪᒃᐸᒍ, ᐊᕕᑕᒃᓴᕆᓐᖏᓛ. 
14ᐅᒃᐱᖏᑦᑐᖅ ᐊᖑᑦ ᓄᓕᐊᒥᓂᒃ ᑲᑎᒪᒃᓯᓂᕐᖕᒥᒍᑦ ᒎᑎᒧᑦ ᐃᑦᔪᕐᖕᓁᓕᕐᖕᒪᑦ, ᐅᒃᐱᖏᑦᑐᖅᓗ ᐊᕐᖕᓇᖅ ᐅᐃᒥᓂᒃ ᑲᑎᒪᒃᓯᓂᕐᖕᒥᒍᑦ ᒎᑎᒧᑦ ᐃᑦᔪᕐᖕᓁᓕᕐᖕᒪᑦ. ᑍᒤᖏᑉᐸᑦ ᕿᑐᕐᖓᓯ ᓇᕐᕈᓇᖅᑑᓂᕋᖅᑕᐅᒐᔭᖅᐳᑦ, ᒫᓐᓇᓕ ᐃᑦᔪᕐᖕᓁᑉᐳᑦ. 
15ᐅᒃᐱᖏᑦᑐᖅᓕ ᐂᑉᐸᒥᓂᒃ ᐊᕕᑦᓯᔪᒪᒃᐸᑦ, ᐊᕕᑦᓯᓕ; ᐅᒃᐱᖅᑐᖅ ᐊᖑᑦ ᐊᕐᖕᓇᖅᓘᓐᓃᑦ ᐂᑉᐸᕇᖕᓂᕐᖕᒧᑦ ᑍᒤᑦᑐᒧᑦ ᕿᓚᒃᓱᖅᓯᒪᓐᖏᓚᖅ. ᒎᑎᐅᓪᓕ ᕾᖁᓯᒪᕚᑎᒍᑦ ᐃᓱᒫᓘᑎᖃᖁᓇᑕ. 
16ᓄᓕᐊᕆᔭᐅᔪᑎᑦ ᖃᐅᔨᒪᕖᑦ ᐅᐃᑦ ᐱᐅᓕᔪᓐᓇᕐᖕᒪᖔᖅᐱᐅᒃ? ᐅᕝᕙᓗ ᐅᐃᒋᔭᐅᔪᑎᑦ ᖃᐅᔨᒪᕖᑦ ᓄᓕᐊᑦ ᐱᐅᓕᔪᓐᓇᕐᖕᒪᖔᖅᐱᐅᒃ?
17ᐃᓄᓕᒫᑦ ᐊᑐᓂᑦ ᐊᑕᓂᐅᑉ ᑐᓂᓯᒪᔭᖓᓂᒃ ᐃᓅᓯᖃᖅᓕᑦ, ᒎᑎᒧᓪᓗ ᕾᖁᔭᐅᓯᒪᕕᖕᒥᓃᓪᓗᑎᒃ. ᑕᒪᑦᔭ ᐊᑐᖅᑕᐅᖁᔭᕋ ᐃᓚᒌᒃᑐᓂ ᑕᒤᓐᓂ. 
18ᓇᓪᓕᐊᑦ ᕾᖁᔭᐅᓯᒪᕚ ᑭᐱᔭᐅᓯᒪᑎᓪᓗᒍ? ᑕᕝᕙ ᑭᐱᔭᐅᓯᒪᓂᖓᑕ ᕿᓕᕈᖓ ᐲᕋᓱᐊᕋᒃᓴᕆᓐᖏᓛ. ᑭᐱᔭᐅᓯᒪᖏᑦᑐᖅᓗ ᕾᖁᔭᐅᒍᓂ ᑭᐱᔭᐅᓇᓱᐊᖅᑐᒃᓴᐅᓐᖏᓚᖅ. 
19ᑭᐱᔭᐅᓯᒪᓂᖅ ᐊᑐᓐᖏᓚᖅ ᑭᐱᔭᐅᓯᒪᖏᓐᓂᖅᓗ ᐊᑐᖏᓐᓂᕗᖅ, ᒎᑎᐅᓪᓕ ᐱᖁᔭᖏᓐᓂᒃ ᓈᓚᖕᓂᖅ ᐊᑐᖅᑐᑑᕗᖅ. 
20ᐃᓄᒡᓕ ᕾᖁᔭᐅᓯᒪᕕᖕᒥᓂ ᑕᕝᕙᓃᖏᓐᓇᖅᑐᒃᓴᐅᕗᑦ. 
21ᐃᓄᖕᒧᑦ ᓂᐅᕕᖅᑕᐅᓗᑎᑦ ᓇᖕᒥᓂᕆᔭᐅᑎᓪᓗᑎᑦ ᕾᖁᔭᐅᒍᕕᑦ ᑕᒪᓐᓇ ᖃᓄᐃᓐᖏᓚᖅ. ᓂᐅᕕᖅᑕᐅᓯᒪᓂᕐᖕᒥᓪᓕ ᕿᓚᕈᑦᔮᕈᓐᓇᕈᕕᑦ, ᐱᕕᒃᓴᖃᕐᖕᓂᕆᔧᑦ ᐊᑐᑦᓯᐊᕋᓱᐊᕈᒃ. 
22ᐃᓄᖕᒧᑦ ᓂᐅᕕᐊᖑᓯᒪᑎᓪᓗᒍ ᐊᑕᓂᕐᖕᒧᑦ ᕾᖁᔭᐅᔪᖅ ᐊᑕᓂᐅᑉ ᓂᐅᕕᐊᕆᔭᐅᓯᒪᔪᓐᓃᖅᑎᑉᐹ. ᑍᒫᒃᑕᐅᖅ ᐃᓄᖕᒧᑦ ᓂᐅᕕᐊᖑᓯᒪᑎᓐᓇᒍ ᕾᖁᔭᐅᔪᖅ ᙭ᔅᑑᓯᐅᑉ ᓇᖕᒥᓂᖅᑖᕆᕚ.+ 
23ᐊᑭᑐᔪᒥᒃ ᓂᐅᕕᐊᖑᓯᒪᒐᑦᓯ; ᑍᒤᒻᒪᑦ ᐃᓄᖕᓄᑦ ᓇᖕᒥᓂᖅᑖᖑᓗᓯ ᓂᐅᕕᐊᖑᓂᐊᕋᓯ. 
24ᑍᒤᒻᒪᑦ ᐃᓚᒃᑲ, ᐃᓕᑦᓯ ᐊᑐᓂᑦ ᖃᓄᐃᑦᑑᑎᓪᓗᓯ ᕾᖁᔭᐅᓯᒪᒍᑦᓯ, ᑕᕝᕙᓃᑦᓮᓐᓇᕆᑦᓯ ᒎᑎᒦᓪᓗᓯ.
25ᐅᐃᖃᖏᑦᑐᓪᓕ ᐱᑦᔪᑎᒋᓪᓗᒋᑦ, ᐊᑕᓂᕐᖕᒥᑦ ᐱᔪᒥᒃ ᐱᖁᔭᒥᒃ ᐅᖃᐅᓯᒃᓴᖃᓐᖏᓚᖓ ᑖᒃᑯᓄᖓ, ᑭᓯᐊᓂᓕ ᐃᓱᒪᒋᔭᓐᓂᒃ ᐅᖃᖅᐳᖓ ᐊᑕᓂᐅᑉ ᓂᑲᒍᓱᖕᓂᕐᖕᒥᓄᑦ ᐅᒃᐱᕆᔭᒃᓴᐅᔪᓐᓇᖅᑎᒻᒪᖓ.
26ᒫᓐᓇᐅᔪᖅ ᐅᖁᒤᓐᓇᕐᖕᓂᖓ ᐱᑦᔪᑎᒋᓪᓗᒍ, ᐃᓱᒪᕗᖓ ᐃᓄᒃ ᑍᒤᓕᖓᑐᐃᓐᓇᕈᓂ ᒫᓐᓇᒃᑯᑦ ᖃᓄᐃᓐᖏᓚᖅ. 
27ᓄᓕᐊᖃᕈᕕᑦ ᐊᕕᓐᓇᓱᐊᕐᖕᓂᐊᕐᖕᓇᒍ. ᓄᓕᐊᖃᖏᒃᑯᕕᓪᓕ ᓄᓕᐊᒃᓴᖅᓯᐅᕐᖕᓂᐊᕐᖕᓇᒃ. 
28ᐂᑉᐸᖅᑖᕈᕕᓪᓕ ᐊᔪᖅᑐᓕᓐᖏᓚᑎᑦ; ᐊᕐᖕᓇᖅᓗ ᐅᐃᑖᖅᐸᑦ ᐊᔪᖅᑐᓕᓐᖏᓚᖅ. ᐂᑉᐸᖅᑖᖅᑐᓪᓕ ᐅᖁᒤᓐᓇᖅᑐᓄᑦ ᐅᓄᖅᑐᓄᑦ ᑎᑭᐅᑎᖃᑦᑕᕐᖕᓂᐊᖅᐳᑦ, ᐃᓕᑦᓯᓕ ᑍᒤᖁᖏᒃᑲᓗᐊᖅᐸᑦᓯ.
29ᐃᓚᒃᑳ, ᐃᒫᒃ ᐅᖃᕋᓱᐊᖅᐳᖓ, ᐱᕕᒃᓴᕗᑦ ᓯᕕᑭᑦᑑᓕᕐᖕᒪᑦ; ᒫᓐᓇᒥᑦ ᐱᒋᐊᖅᓗᒍ, ᐂᑉᐸᖃᖅᑐᑦ ᐂᑉᐸᖃᖏᑦᑐᑎᑐᑦ ᑍᒤᓕᖅᓕᑦ, 
30ᕿᒃᓵᒃᑎᑕᐅᔪᓪᓗ ᕿᒃᓵᖏᑦᑐᑎᑐᑦ ᑍᒤᓕᖅᓕᑦ, ᖁᕕᐊᓱᒃᑐᓪᓗ ᖁᕕᐊᓱᖏᑦᑐᑎᑐᑦ ᑍᒤᓕᖅᓕᑦ, ᓂᐅᕕᖅᑐᓪᓗ ᓂᐅᕕᐊᒥᖕᓂᒃ ᐱᑖᖏᑦᑐᑎᑐᑦ ᑍᒤᓕᖅᓕᑦ, 
31ᓯᓚᖅᔪᐊᕐᖕᒥᐅᓪᓗ ᐱᒋᔭᖏᓐᓂᒃ ᐱᓇᓱᐊᕈᑎᖃᖅᑐᑦ ᑕᒪᒃᑯᓄᖓ ᐱᓇᓱᐊᖏᑦᑐᑎᑐᑦ ᑍᒤᓕᖅᓕᑦ. ᓯᓚᖅᔪᐊᑉ ᒫᓐᓇ ᐱᐅᓯᖓ ᐊᓂᒍᕐᖕᓂᐊᓕᕐᖕᒪᑦ.
32ᐃᓱᒪᔮᕈᑎᒃᓴᖃᖁᓐᖏᓚᑦᓯ. ᐊᖑᑦ ᓄᓕᐊᖃᖏᑦᑐᖅ ᐃᓱᒫᓘᑎᖃᖅᐳᖅ ᐊᑕᓂᐅᑉ ᐱᖏᓐᓂᒃ, ᐊᑕᓂᕐᖕᒥᒡᓗ ᖁᕕᐊᓱᒃᑎᑦᓯᔪᒪᓪᓗᓂ; 
33ᐊᖑᓪᓕ ᓄᓕᐊᖃᖅᑐᖅ ᓯᓚᖅᔪᐊᑉ ᐱᖏᓐᓂᒃ ᐃᓱᒫᓘᑎᖃᖅᐳᖅ, ᓄᓕᐊᓂ ᖁᕕᐊᓱᒃᑎᓐᓇᓱᐊᖅᓗᒍ, 
34ᐃᓱᒪᒋᔭᖏᓪᓗ ᐊᕙᒻᒧᑦ ᐊᕕᒃᑐᖅᓯᒪᕗᑦ. ᐊᕐᖕᓇᖅᓕ ᐅᐃᖃᖏᑦᑐᖅ, ᓂᕕᐊᖅᓯᐊᕕᓂᖅᓘᓐᓃᑦ ᐊᑕᓂᐅᑉ ᐱᖏᓐᓂᒃ ᐃᓱᒫᓗᒍᑎᖃᖅᐳᖅ, ᐃᑦᔪᕐᖕᓁᑦᓱᒪᓪᓗᓂ ᑎᒥᒥᒍᑦ ᐊᓂᕐᖕᓂᕐᖕᒥᒍᓪᓗ; ᐊᕐᖕᓇᖅᓕ ᐅᐃᓕᒃ ᓯᓚᖅᔪᐊᑉ ᐱᖏᓐᓂᒃ ᐃᓱᒫᓗᒍᑎᖃᖅᐳᖅ, ᐅᐃᓂ ᖁᕕᐊᓱᒃᑎᓐᓇᓱᐊᖅᓗᒍ.
35ᑍᒫᒃ ᐅᖃᖅᐳᖓ ᐃᑲᔪᖅᑕᐅᑦᔪᑎᒃᓴᑦᓯᓐᓄᑦ, ᐱᑦᑍᓕᑎᓐᓇᓱᐊᓐᖏᓚᑦᓯ, ᐱᓂᐊᕐᖕᓂᓯᓕ ᐋᖅᑭᑦᓯᐊᖅᓯᒪᖁᓪᓗᒍ ᐊᑕᓂᕐᖕᒧᓪᓗ ᑕᒤᓐᓂᒃ ᑐᓂᓯᒪᖁᓪᓗᓯ ᓱᓇᒧᑦ ᐊᒡᕕᐊᖅᑕᐅᖏᓪᓗᓯ.
36ᓇᓪᓕᐊᓪᓗ ᓄᓕᐊᒃᓴᒥᓄᑦ ᓈᒻᒪᖏᑦᔪᑎᒃᓴᖃᕋᓱᒋᒍᓂ ᐊᖏᖃᑎᒌᒍᑎᒋᓯᒪᔭᖏᑕ ᐅᓪᓗᖏᓐᓄᑦ,+ ᐊᕐᕌᒍᖏᓪᓗ ᓈᒻᒪᓕᖅᐸᑕ, ᑲᑎᔭᕆᐊᖃᕋᓱᒋᒍᑎᒡᓗ ᐃᓱᒪᒥᖕᓂᒃ ᐱᔪᒃᓴᐅᕘᒃ, ᓄᓕᐊᖅᑖᕇᒡᓗᑎᒃ ᐊᔪᖅᑐᓕᓐᖏᓚᒃ. 
37ᓇᓪᓕᐊᑦᑕᓗ ᐃᓱᒪᓂ ᐋᖅᑭᒃᓯᒪᒍᓂᐅᒃ, ᐱᔪᒪᓂᖅᔪᐊᒥᓄᑦ ᓵᓚᐅᓯᒪᖏᓪᓗᓂ ᐱᔪᒪᓂᓂ ᓄᖅᑲᖅᑎᓯᒪᔪᓐᓇᕈᓂᐅᒃ, ᓄᓕᐊᒃᓴᓂ ᑲᑎᔪᒪᖏᓪᓗᒍ ᑐᑭᑖᖅᓯᒪᒍᓂ ᑖᓐᓇ ᓈᒻᒪᒃᑐᒥᒃ ᐱᒋᕗᖅ. 
38ᓄᓕᐊᒃᓴᒥᓂᒃ ᓄᓕᐊᓂᒃᑐᖅ ᓈᒻᒪᒃᑐᒥᒃ ᐱᕗᖅ, ᓄᓕᐊᒃᓴᒥᓂᒡᓕ ᓄᓕᐊᓂᖏᑦᑐᖅ ᓈᒻᒪᖕᓂᖅᓴᒥᒃ ᐱᕗᖅ.+
39ᐊᕐᖕᓇᖅ ᐅᐃᓕᒃ ᐅᐃᒥᓄᑦ ᕿᓚᒃᓱᖅᓯᒪᕗᖅ ᐃᓅᓂᖓᓂ. ᐅᐃᖓᓕ ᑐᖁᒃᐸᑦ, ᓇᓪᓕᐊᓐᓂᑐᐃᓐᓇᖅ ᐅᐃᑖᕆᔪᒪᔭᒥᓂᒃ ᐅᐃᑖᕈᓐᓇᖅᓯᕗᖅ, ᑭᓯᐊᓂᓕ ᐊᑕᓂᕐᖕᒥᐅᑕᐅᔪᒃᓴᐅᕗᖅ. 
40ᐃᓱᒪᒋᕙᕋᓕ, ᖁᕕᐊᓱᖕᓂᖅᓴᐅᒐᔭᖅᐳᖅ ᐅᐃᑖᖏᒃᑯᓂ ᑍᒫᒡᓗ ᐃᓱᒪᖃᖅᑎᓪᓗᖓ ᒎᑎᐅᑉ ᐊᓂᕐᖕᓂᖓᓂᒃ ᐱᖃᕋᓱᒋᕗᖓ.
