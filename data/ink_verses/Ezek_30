1ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ, ᐱᔪᒫᖅᑐᒃᓴᓂᒃ ᐅᖃᓪᓚᓕᕆᑦ, ᐅᖃᖅᓗᑎᑦ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ:
3ᐅᓪᓗᖅ ᖃᒡᓕᓕᖅᐳᖅ, ᐊᑕᓂᐅᑉ ᐅᓪᓗᖓ ᖃᒡᓕᓕᖅᐳᖅ;
4ᐃᑦᔨᑉᑎᒧᑦ ᐅᓇᑕᕐᖕᓂᖅ ᑎᑭᑦᓱᒫᖅᐳᖅ,
5ᑕᕝᕙᓂ ᐅᓇᑕᕐᖕᓂᕐᖕᒥ ᐅᓇᑕᕆᐊᖅᓯᒪᔪᑦ ᐃᑎᐅᐱᐊᒥᑦ, ᐳᑎᒥᓪᓗ,+ ᓗᑦᒥᑦ, ᐊᕅᐱᐊᓕᒫᒥᓪᓗ, ᑰᑉᒥᓪᓗ, ᐃᓄᖁᑎᓐᓂᓪᓗ ᐱᓯᒪᔪᑦ ᐊᖏᖃᑎᒌᒃᓯᒪᔪᓕᒫᑦ ᑐᖁᕋᖅᑕᐅᔪᒫᖅᐳᑦ.
6ᐊᑕᓂᖅ ᐃᒫᒃ ᐅᖃᖅᐳᖅ: ᐃᑦᔨᑉᑎᒥᐅᑦ ᐃᑲᔪᖅᑎᒋᔭᓕᒫᖏᑦ ᑐᖁᕋᖅᑕᐅᔪᒫᖅᐳᑦ, ᐅᓇᑕᖅᑎᖁᑎᖏᑕᓗ ᐱᔪᓐᓇᖅᑐᖅᔪᐊᖁᑎᖏᑦ ᓄᖑᑕᐅᔪᒫᖅᐳᑦ; ᒥᒡᑐᓕᒥᑦ ᓮᓂᒧᑦ ᑎᑭᓪᓗᒍ ᐃᓄᖏᑦ ᑐᖁᕋᖅᑕᐅᔪᒫᖅᐳᑦ, ᐊᑕᓂᖅ ᒎᑎ ᐅᖃᖅᐳᖅ. 
7ᓄᓇᓕᖕᓄᑦ ᓱᓇᖃᖏᑦᑐᓄᑦ ᓱᓇᖃᖏᑦᑑᖃᑕᐅᓕᕈᒫᖅᐳᖅ, ᐃᒡᓗᒐᓴᒡᔪᐊᓄᓪᓗ ᓯᖁᑦᑎᖅᓯᒪᔪᓄᑦ ᓯᖁᑦᑎᖅᓯᒪᖃᑕᐅᓕᖅᓗᓂ. 
8ᐃᑦᔨᑉᑎᒥᐅᑦ ᐃᑯᐊᓪᓚᒃᑎᒃᑯᒃᑭᑦ, ᓄᓇᓖᓪᓗ ᑕᐱᕆᔭᖏᑦ ᑐᖁᑕᐅᒃᐸᑕ. ᑕᕝᕙ ᑐᑭᓯᔪᒫᖅᐳᑦ ᐅᕙᖓᐅᒐᒪ ᐊᑕᓂᖅ.
9ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᐃᑎᐅᐱᐊᒥᐅᑦ ᓂᕆᐅᖏᑦᑐᑦ ᓱᒃᑲᓂᖅᐹᒃᑯᑦ ᑐᓴᖅᑎᑕᐅᑎᑦᓱᒫᖅᐸᒃᑲ ᑲᑉᐱᐊᓱᓕᖁᓪᓗᒋᑦ; ᑐᓴᕈᑎᒃ ᐃᑦᔨᑉᑎᒥᐅᑦ ᐊᓯᕈᖅᑕᐅᕕᖓᓂ ᑲᑉᐱᐊᓱᕕᒡᔪᐊᓕᕈᒫᖅᐳᑦ, ᐅᓪᓗᖅ ᑕᒪᓐᓇ ᑎᑭᒻᒪᑦ!
10ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐃᑦᔨᑉᑎᒥᐅᑦ ᐃᓄᒐᓴᒡᔪᐊᖏᑦ ᓄᖑᑎᑦᓱᒫᖅᐸᒃᑲ, ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᒍᑦ ᓂᐱᑯᓁᓴᒃᑯᑦ. 
11ᐅᓇᑕᖅᑎᖁᑎᖏᑦ ᐃᓅᖃᑎᒌᒡᔪᐊᓂᑦ ᓂᑲᒍᓱᖏᓐᓂᖅᐹᑦ, ᑎᑭᑦᓱᒫᕐᖕᒪᑕ ᓱᕅᓗᑎᒃ ᓄᓇᒥᒃ; ᐃᑦᔨᑉᑎᒥᐅᑦ ᐅᓇᑕᕈᒫᖅᐰᑦ ᓴᕕᒡᔪᐊᕐᖕᒧᑦ, ᓄᓇᖓᓪᓗ ᓇᓂᓕᒫᖅ ᑐᖁᖓᔪᖃᐅᓕᕈᒫᖅᐳᖅ. 
12ᓁᓕᓗ ᐃᒤᕈᑎᑎᑦᓱᒫᖅᐸᕋ, ᓄᓇᖓᓪᓗ ᓂᐅᕐᕈᑎᒋᓗᒍ ᐃᓄᖕᓄᑦ ᐱᐅᖏᑦᑐᓕᔪᓄᑦ; ᓄᓇᖓ ᐊᓯᕈᖅᑕᐅᔪᒫᖅᐳᖅ ᓱᓇᓕᒫᖏᓪᓗ ᑕᕝᕙᓃᑦᑐᑦ, ᓄᓇᓕᑐᖃᐅᖏᑦᑐᓄᑦ; ᐅᕙᖓ ᐊᑕᓂᖅ ᐅᖃᖅᐳᖓ.
13ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᒎᑎᓐᖑᐊᖏᑦ ᐊᓯᕈᕈᒫᖅᐸᒃᑲ, ᒥᒻᐱᓯᒥᐅᓪᓗ ᐃᓄᓐᖑᐊᖁᑎᖏᑦ ᓯᖁᑦᑎᕈᒫᖅᐸᒃᑲ; ᐃᑦᔨᑉᑎᒥᐅᑦ ᐊᖓᔪᖅᑳᖃᕈᓐᓃᕈᒫᖅᐳᑦ; ᑕᕝᕙᓃᑦᑐᓪᓗ ᓯᕘᕋᓕᖅᑎᑦᓱᒫᖅᐸᒃᑲ. 
14ᐹᑐᕉᓯᒥᐅᑦ ᓄᖑᑕᐅᑎᑦᓱᒫᖅᐸᒃᑲ, ᔪᐊᓐᒥᐅᓪᓗ ᐃᑯᐊᓪᓚᒃᑎᓪᓗᒋᑦ, ᑎᐱᓯᒥᐅᓪᓗ ᓱᒋᐊᕈᒫᖅᐸᒃᑲ. 
15ᐱᓗᓯᓐᒥᐅᑦ ᓂᓐᖓᐅᓯᓐᓄᑦ ᐱᓂᐊᖅᕕᒋᔪᒫᖅᐸᒃᑲ, ᑖᓐᓇ ᐃᑦᔨᑉᑎᒥᐅᑦ ᓴᐴᓗᑕᖓ, ᑎᐱᓯᒥᐅᓪᓗ ᐃᓄᒐᓴᒡᔪᐊᑦ ᓄᖑᑎᑦᓱᒫᖅᐸᒃᑲ. 
16ᐃᑦᔨᑉᑎᒥᐅᑦ ᐃᑯᐊᓪᓚᒃᑎᑦᓱᒫᖅᐸᒃᑲ; ᐱᓗᓯᓐᒥᐅᓪᓗ ᐋᓐᓂᐊᓂᕐᖕᒧᑦ ᓂᐹᔪᒫᖅᐳᑦ; ᑎᐱᓯᒥᐅᓪᓗ ᐃᒡᓗᒐᓴᒡᔪᐊᖏᑦ ᐊᕙᓗᖅᔪᐊᖓᓗ ᐅᕐᕉᕋᖅᓗᓂ ᓯᖁᑦᑎᕈᒫᖅᐳᖅ. 
17ᐆᓂᒥᐅᑦ ᐰᐱᓯᑎᒥᐅᓪᓗ ᐃᓅᓱᒃᑐᖁᑎᖏᑦ ᐅᓇᑕᖅᑐᓂ ᑐᖁᕋᖅᑕᐅᔪᒫᖅᐳᑦ; ᐊᓯᖏᓪᓗ ᑎᒍᔭᐅᓗᑎᒃ ᐊᐅᓪᓚᕈᑦᔭᐅᔪᒫᖅᐳᑦ. 
18ᑎᕼᐊᐸᓂᕼᐃᒥᐅᑦ ᑖᖅᓯᐅᓕᕈᒫᖅᐳᑦ, ᐃᑦᔨᑉᑎᒥᐅᑦ ᐱᔪᓐᓇᕐᖕᓂᖏᑦ ᓵᓚᒋᒍᒃᑭᑦ, ᐱᐅᔪᕆᓂᖏᑦ ᐃᓱᓕᑦᓱᒫᖅᐳᑦ; ᓄᕗᔭᒧᑦ ᐅᓕᒃᑕᐅᔪᒫᖅᐳᑦ, ᐃᓄᖏᑦ ᑎᒍᔭᐅᓗᑎᒃ ᐊᐅᓪᓚᕈᑦᔭᐅᔪᒫᕐᖕᒪᑕ. 
19ᑍᒤᓕᐅᖅᓗᖓ ᐃᑦᔨᑉᑎᒥᐅᑦ ᓱᒋᐊᕈᒫᖅᐸᒃᑲ. ᑕᕝᕙ ᖃᐅᔨᔪᒫᖅᐳᑦ ᐅᕙᖓᐅᒐᒪ ᐊᑕᓂᖅ.”
20ᐊᐅᓪᓚᕈᑦᔭᐅᓯᒪᓂᑦᑕ ᐊᕐᕌᒍᐃᑦ 11-ᒋᓕᖅᑕᖓᓐᓂ, ᑕᖅᑮᑦ ᓯᕗᓪᓕᖅᐹᖓᓐᓂ, ᐅᓪᓗᖏᑕ 7-ᖓᓐᓂ, ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ, ᐅᖃᖅᓗᓂ: 
21“ᐃᓅᑉ ᐃᕐᖕᓂᖓ ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᑕ ᐰᕉᑉ ᑕᓕᖓ ᓇᐱᕙᕋ; ᑕᑯᒋᓪᓗ, ᒪᑦᑐᓯᖅᓯᒪᓐᖏᓚᖅ, ᒪᒥᑦᔪᑎᒃᓴᖓᓂᒡᓗ ᐃᑯᓯᔭᖅᑎᑕᐅᓇᓂ, ᒪᒥᑐᐊᕈᓂ ᓴᕕᒡᔪᐊᓕᔭᓕᕋᔭᕐᖕᒥᖕᒪᑦ. 
22ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓ ᐰᕈ ᓵᓐᖓᓕᖅᐸᕋ, ᑕᓕᖏᒃ ᓇᐱᓂᐊᖅᐹᒃᑲᒃ, ᓇᑲᓯᒪᖏᑦᑐᖅ ᓇᐱᓯᒪᔪᖅᓗ; ᑎᒍᒥᐊᖅᑕᖓᓂᒡᓗ ᓴᕕᒡᔪᐊᒥᒃ ᑲᑍᑎᓐᓂᐊᖅᐸᕋ. 
23ᐃᑦᔨᑉᑎᒥᐅᑦ ᐃᓅᖃᑎᒌᒡᔪᐊᓄᑦ ᓯᐊᒻᒪᖅᑎᑦᓱᒫᐸᒃᑲ, ᓄᓇᓕᒡᔪᐊᓄᓪᓗ ᐂᑎᓪᓗᒋᑦ. 
24ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᑕᓕᖏᑦ ᓴᓐᖏᒃᑎᑎᓐᓂᐊᖅᐹᒃᑲᒃ, ᓴᕕᒡᔪᐊᖁᑎᓐᓂᒡᓗ ᑎᒍᓯᑎᓐᓂᐊᖅᐸᕋ; ᐰᕉᓪᓕ ᑕᓕᖏᑦ ᓇᐱᔪᒫᖅᐹᒃᑲᒃ, ᐋᓐᓂᐊᓂᕐᖕᒧᑦ ᓂᐹᔪᒫᖅᐳᖅ ᐃᑭᓕᖅᑕᐅᓯᒪᔪᑎᑐᑦ ᑖᑦᓱᒪ ᓵᖓᓂ. 
25ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓ ᐱᔪᓐᓇᕐᖕᓂᖅᑖᖅᑎᑦᓱᒫᖅᐸᕋ, ᐰᕉᓪᓕ ᑕᓕᖏᒃ ᑲᑕᒃᑎᓪᓗᒋᒃ; ᖃᐅᔨᓕᖁᓪᓗᒋᑦ ᐅᕙᖓᐅᒐᒪ ᐊᑕᓂᖅ. ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓ ᓴᕕᒡᔪᐊᓐᓂᒃ ᑎᒍᓯᑎᒃᑯᒃᑯ, ᑎᒃᑯᐊᖅᑎᑦᓱᒫᖅᐹ ᐃᑦᔨᑉᑎᒥᐅᑦ ᓄᓇᖓᓄᑦ. 
26ᐃᑦᔨᑉᑎᒥᐅᓪᓗ ᐃᓅᖃᑎᒌᒡᔪᐊᓄᑦ ᓯᐊᒻᒪᖅᑎᑦᓱᒫᖅᐸᒃᑲ ᓄᓇᓕᒡᔪᐊᓄᓪᓗ ᓇᒧᑐᐃᓐᓇᖅ ᐂᑎᓪᓗᒋᑦ. ᑕᕝᕙ ᖃᐅᔨᓕᕈᒫᖅᐳᑦ ᐅᕙᖓᐅᒐᒪ ᐊᑕᓂᖅ.”
