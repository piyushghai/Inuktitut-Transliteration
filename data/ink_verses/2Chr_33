1ᒫᓇᓯ ᐊᕐᕌᒍᖃᓚᐅᖅᐳᖅ 12-ᓂᒃ ᐊᖓᔪᖅᑳᖅᔪᐊᓐᖑᖅᑎᓪᓗᒍ, ᐊᖓᔪᖅᑳᖑᓚᐅᖅᐳᖅᓗ ᐊᕐᕌᒍᓂᒃ 55-ᓂᒃ ᔪᕉᓴᓚᒥ. 
2ᐱᐅᖏᑦᑐᓕᓚᐅᖅᐳᖅ ᐊᑕᓂᐅᑉ ᑕᑯᓐᓇᑕᖓᒍᑦ, ᓄᓇᓖᑦ ᐱᐅᖏᑦᑐᓂ ᓇᕐᕈᓇᖅᑐᓕᓂᖏᓐᓂᒃ ᒪᓕᓚᐅᕐᖕᒪᑦ ᐊᑕᓂᐅᑉ ᐊᓂᑎᓚᐅᖅᑕᖏᓐᓂᒃ ᐄᓴᕅᓕᒥᐅᑦ ᐃᓄᖏᓐᓄᑦ ᐃᓇᖏᖅᑕᐅᑎᓚᐅᖅᑕᖏᑕ. 
3ᓴᓇᒋᐊᓪᓚᓚᐅᕐᖕᒪᑦ ᒎᑎᓐᖑᐊᓄᑦ ᑐᒃᓯᐊᖅᕕᖕᓂᒃ ᐊᑖᑕᖓᑕ ᕼᐃᔨᑬᐊᐅᑉ ᓱᕋᓚᐅᖅᑕᖏᓐᓂᒃ, ᑐᓂᕐᕈᓯᖅᕖᓪᓗ ᐰᓕᒧᑦ ᐋᖅᑭᒃᓱᕆᐊᓪᓚᒃᓗᒋᑦ, ᕿᔪᖕᓂᒡᓗ ᒎᑎᓐᖑᐊᓂ ᐊᓯᕋᓂᒃ ᐊᑎᓕᖕᓂᒃ ᓴᓇᕗᖅ, ᑐᒃᓯᐊᖅᕕᒋᖃᑦᑕᖅᐰᓪᓗ ᒎᑎᒋᔭᐅᔪᑦ ᐅᓪᓗᕆᐊᑦ ᕿᓚᖕᒦᑦᑐᑦ ᐱᔨᑦᓯᖅᓗᒋᓪᓗ. 
4ᑐᓂᕐᕈᓯᖅᕕᓕᐅᓚᐅᖅᐳᖅᓗ ᐊᑕᓂᐅᑉ ᐃᒡᓗᖓᓂ, ᐊᑕᓂᐅᑉ ᐅᖃᐅᓯᕆᓚᐅᖅᑕᖓᓂ ᐃᒫᒃ, “ᐊᑎᕋ ᔪᕉᓴᓚᒥ ᑐᒃᓯᐊᖅᕕᐅᑦᓮᓐᓇᖅᑐᒃᓴᐅᕗᖅ ᐃᓱᖃᖏᑦᑐᒧᑦ.” 
5ᑐᓂᕐᕈᓯᖅᕕᓕᐅᓚᐅᕆᕗᖅᓗ ᐅᓪᓗᕆᐊᓄᑦ ᐊᑕᓂᐅᑉ ᐃᒡᓗᖓᑕ ᐃᓗᐊᓂ ᑐᖅᓲᖑᔭᖏᖕᓂ ᑕᒪᖏᖕᓂ. 
6ᐃᕐᖕᓂᓂᓗ ᐃᑯᐊᓪᓚᒡᓗᒋᑦ ᑐᓂᕐᕈᑎᒋᕔᑦ ᓇᖅᓴᒥ ᕼᐃᓇᒻ ᐃᕐᖕᓂᖓᓂᒃ ᐊᑎᓕᖕᒥ, ᐱᓇᓱᐊᖃᑦᑕᓚᐅᖅᐳᖅᓗ ᓇᓚᐅᑦᑍᓇᓱᐊᕈᑎᓂᒃ ᐊᖓᒃᑰᓇᓱᐊᕈᑎᓂᒡᓗ ᓯᕗᓂᒃᓴᒥᓗ ᖃᐅᔨᒪᓇᓱᐊᕈᑎᓂᒃ, ᖃᐅᔨᓇᓱᐊᖅᑎᑦᓯᖃᑦᑕᖅᓗᓂᓗ ᑐᖁᖓᔪᓂᒃ ᐊᓂᕐᖕᓂᓕᕆᓲᓂᒃ. ᐱᐅᖏᑦᑐᒻᒪᕆᐊᓗᖕᓂᒃ ᐱᓇᓱᐊᓚᐅᖅᐳᖅ ᐊᑕᓂᐅᑉ ᑕᑯᓐᓇᖅᑕᖓᒍᑦ, ᓂᓐᖓᒃᓮᑦᔪᑎᐅᔪᓂᒃ ᑖᑦᓱᒧᖓ. 
7ᐃᓕᓯᓚᐅᕆᕗᖅᓗ ᒎᑎᐅᑉ ᐃᒡᓗᖓᓄᑦ ᓴᓇᓐᖑᐊᖅᓯᒪᔪᒥᒃ ᒎᑎᓐᖑᐊᒥᒃ ᓴᓇᓚᐅᖅᑕᒥᓂᒃ, ᒎᑎᐅᑉ ᐅᖃᐅᓯᕆᓚᐅᖅᑕᖓᓂᒃ ᑍᕕᑎᒧᑦ ᐃᕐᖕᓂᖓᓄᓪᓗ ᓲᓗᒨᓂᒧᑦ, “ᑖᓐᓇ ᐃᒡᓗ ᔪᕉᓴᓚᒦᑦᑐᖅ, ᓂᕈᐊᓚᐅᖅᐸᕋ ᐃᓅᖃᑎᒌᒡᔪᐊᓂᑦ ᐄᓴᕅᓕᒥᐅᓂᑦ, ᐊᑎᕋ ᑕᕝᕙᓂ ᑐᒃᓯᐊᖅᕕᐅᖃᑦᑕᖁᓪᓗᒍ ᐃᓱᖃᖏᑦᑐᒧᑦ; 
8ᐄᓴᕅᓕᒥᐅᓪᓗ ᐊᖅᓵᕐᖕᓂᐊᕈᓐᓃᖅᐸᒃᑲ ᓄᓇᖓᓂᒃ ᓯᕗᓕᖏᓐᓄᑦ ᑐᓂᓚᐅᖅᑕᓐᓂᒃ, ᑲᒪᑦᓯᐊᕋᔭᖅᐸᑕ ᑎᓕᓯᑦᔪᑎᒋᓚᐅᖅᑕᓐᓂᒃ, ᐱᖁᔭᓕᒫᓂᒃ, ᒪᓕᒐᒃᓴᐅᖁᔭᓐᓂᒃ ᐊᑐᖅᑕᐅᖁᔭᓐᓂᒡᓗ ᑐᓂᓚᐅᖅᑕᓐᓂᒃ ᒨᓯᓯᑯᑦ.” 
9ᒫᓇᓯᐅᑉ ᔫᑕᒥᐅᑦ ᔪᕉᓴᓚᒥᓗ ᓄᓇᖃᖅᑐᑦ ᓯᓔᕐᕆᓪᓗᒋᑦ ᐊᔪᖅᑐᓕᑎᓚᐅᖅᐰᑦ, ᓄᓇᖃᖅᑐᑐᖃᐅᓚᐅᖅᑐᓂᑦ ᐱᐅᖏᓐᓂᖅᓴᓂᒃ ᐱᓇᓱᐊᖅᑎᓪᓗᒋᑦ ᐊᑕᓂᐅᑉ ᐊᓯᕈᓚᐅᖅᑕᖏᓐᓂᑦ ᐄᓴᕅᓕᒥᐅᑦ ᐃᓄᖏᓐᓄᑦ ᓄᓇᑖᕆᔭᐅᖔᖅᑎᓪᓗᒍ.
10ᐊᑕᓂᖅ ᐅᖃᓚᐅᖅᐳᖅ ᒫᓇᓯᒧᑦ ᐃᓄᖁᑎᖏᓐᓄᓪᓗ, ᑖᒃᑯᐊᓕ ᓈᓚᓚᐅᓐᖏᓚᑦ. 
11ᑍᒤᒻᒪ ᐊᑕᓂᐅᑉ ᐱᔭᐅᑎᓚᐅᖅᐰᑦ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑕ ᐅᓇᑕᖅᑎᖏᓐᓄᑦ, ᑖᒃᑯᐊ ᒫᓇᓯᒥᒃ ᑎᒍᓯᕗᑦ ᓴᕕᕋᔭᖕᓄᓪᓗ ᓂᒃᓯᒃᓯᒪᓪᓗᒍ ᐊᖅᓵᖅᑑᔭᓄᑦ ᑲᓐᓄᔭᓄᑦ ᕿᓚᒃᓱᖅᐹᑦ ᐊᐅᓪᓚᐅᑎᓪᓗᒍᓗ ᐹᐱᓘᓂᒧᑦ. 
12ᐅᖁᒤᑦᑐᒦᓕᕋᒥᓗ ᐊᑕᓂᖅ ᒎᑎᓂ ᓵᕝᕕᒋᕚ ᐃᒻᒥᓂᒡᓗ ᒥᑭᒡᓕᑎᕕᒡᔪᐊᖅᓗᓂ ᓯᕗᓕᖏᑕ ᒎᑎᖓᑕ ᓵᖓᓂ. 
13ᑐᒃᓯᐊᖅᕕᒋᕚᓗ, ᒎᑎᐅᓪᓗ ᕿᓄᑦᔪᑎᖏᑦ ᐃᓚᓕᐅᖅᐰᑦ ᑐᒃᓯᐊᕐᖕᓂᖓᓗ ᑐᓴᖅᓗᒍ ᐅᑎᖅᑎᑉᐹᓗ ᔪᕉᓴᓚᒧᑦ ᐊᖓᔪᖅᑲᐅᕕᖓᓄᑦ. ᒫᓇᓯᓗ ᖃᐅᔨᕗᖅ ᐊᑕᓂᖅ ᒎᑎᐅᖕᒪᑦ.
14ᑕᒪᑐᒪ ᑭᖑᕐᖓᒍᑦ ᐊᕙᓗᖅᔪᐊᖅ ᓯᓚᓪᓕᖅ ᓴᓇᕚ ᑍᕕᑎᐅᑉ ᐃᒡᓗᒐᓴᖓᓂ ᓯᕿᓂᐅᑉ ᓂᐱᕕᐊᑕ ᓇᓛᓃᑦᑐᖅ ᒋᕼᐅᓂᒥ, ᓇᖅᓴᒦᑦᑐᖅ, ᐃᑎᖅᑕᖅᕕᒃ ᐃᖃᓗᖕᒥᒃ ᐊᑎᓕᒃ ᑎᑭᓪᓗᒍ; ᑲᔪᓯᓪᓗᓂ ᐅᐱᐅᓪ ᐃᒡᓗᒐᓴᖏᓐᓂᒃ ᑍᔭᐅᔪᖅ ᐱᖃᓯᐅᑎᕚ, ᐳᖅᑐᓯᒋᐊᖅᐹᓗ ᐳᖅᑐᔪᖅᔪᐊᓐᖑᖅᓗᒍ; ᖃᐅᔨᓴᖅᑏᓪᓗ ᐅᓇᑕᖅᑏᑦ ᐊᖓᔪᖅᑳᖏᑦ ᐃᓂᑖᖅᑎᑉᐰᑦ ᔫᑕᐅᑉ ᐃᒡᓗᒐᓴᖏᓐᓂ ᐊᕙᓗᓕᐅᖅᓯᒪᔪᓂ. 
15ᓄᓇᖅᑲᑎᒋᓐᖏᑕᖏᑕᓗ ᒎᑎᓐᖑᐊᖏᑦ ᐲᔭᖅᐰᑦ ᒎᑎᓐᖑᐊᓪᓗ ᐊᑕᓂᐅᑉ ᐃᒡᓗᖓᓃᑦᑐᑦ, ᑐᓂᕐᕈᓯᖅᕕᓕᒫᓪᓗ ᓴᓇᓚᐅᖅᑕᓂ ᐊᑕᓂᐅᑉ ᐃᒡᓗᖓᓂᑦᑐᑦ ᔪᕉᓴᓚᒥ, ᖃᖅᑲᓂᓗ ᐃᒋᑉᐰᑦ ᐃᒡᓗᒐᓮᑦ ᓯᓚᑖᓄᑦ. 
16ᐊᑕᓂᐅᓪᓗ ᑐᓂᕐᕈᓯᖅᕕᐊ ᐋᖅᑭᒋᐊᖅᐹ, ᑕᕝᕙᓂᓗ ᑐᓂᕐᕈᓯᖅᐳᖅ ᓮᒻᒪᖅᑎᑕᐅᓂᕐᖕᒧᑦ ᖁᔭᓕᓂᕐᖕᒧᓪᓗ ᑐᓂᕐᕈᑎᓂᒃ; ᔫᑕᒥᐅᓪᓗ ᐱᖁᕔᑦ ᐊᑕᓂᕐᖕᒥᒃ ᐄᓴᕅᓕᒥᐅᑦ ᒎᑎᖓᓂᒃ ᐱᔨᑦᓯᖁᓪᓗᒋᑦ. 
17ᐃᓚᖏᓪᓕ ᑲᔪᓯᒐᓗᐊᖅᑎᓪᓗᒋᑦ ᒎᑎᓐᖑᐊᒧᑦ ᑐᒃᓯᐊᖅᕕᖕᓂ ᑐᓂᕐᕈᓯᖃᑦᑕᖅᓗᑎᒃ, ᐊᑕᓂᕐᖕᒧᓪᓕ ᒎᑎᒥᖕᓄᑦ ᑐᓂᕐᕈᓯᖅᕕᑐᐊᖃᖃᑦᑕᓕᓚᐅᖅᐳᑦ.
18ᒫᓇᓯᐅᓪᓕ ᐱᓂᐊᕐᖕᓂᖏᑕ ᐊᓯᖏᑦ, ᑐᒃᓯᐊᕐᖕᓂᖓᓗ ᒎᑎᒥᓄᑦ, ᒎᑎᐅᓪᓗ ᐅᖃᖅᑎᖓᓄᑦ ᐅᖃᐅᑦᔭᐅᑦᔪᑎᒋᓚᐅᖅᑕᖏᑦ ᐊᑕᓂᐅᑉ ᐊᑎᖓᓂ ᐄᓴᕅᓕᒥᐅᑦ ᒎᑎᖓᓄᑦ, ᑕᑯᒋᑦ, ᑎᑎᕋᖅᓯᒪᕗᑦ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖏᑕ ᑎᑎᕋᖅᑕᐅᕙᓪᓕᐊᓯᒪᕕᖏᓐᓂ. 
19ᑐᒃᓯᐊᕐᖕᓂᖓᓗ, ᖃᓄᖅᓗ ᒎᑎᒧᑦ ᑭᐅᔭᐅᓚᐅᕐᖕᓂᖓ ᕿᓄᓂᖓᓄᑦ, ᐊᔪᖅᑐᓕᓂᓕᒫᖏᓪᓗ ᐅᒃᐱᓚᐅᖏᓐᓂᖓᓗ, ᓇᓂᓗ ᑐᒃᓯᐊᖅᕕᓕᐅᓚᐅᕐᖕᓂᖓ ᒎᑎᓐᖑᐊᓄᑦ ᐋᖅᑭᒃᓱᐃᓚᐅᕐᖕᓂᖓᓗ ᕿᔪᖕᓂᒃ ᐊᓯᕋᒥᒃ ᐊᑎᓕᖕᒥᒃ ᐃᓄᓐᖑᐊᓂᒡᓗ ᓴᓇᓚᐅᕐᖕᓂᖓ, ᒥᑭᒡᓕᑎᓚᐅᖏᓐᓂᕐᖕᒥᓂ, ᑕᑯᒋᑦ, ᑎᑎᕋᖅᓯᒪᕗᑦ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᑎᑎᕋᖅᓯᒪᔪᖁᑎᖏᓐᓂ. 
20ᒫᓇᓯ ᑕᕾᖅᓯᓕᓚᐅᖅᐳᖅ ᓯᕗᓕᕆᓚᐅᖅᑕᒥᓄᐊᖅᓗᓂ, ᐃᓗᕕᖅᐹᓗ ᓇᖕᒥᓂᖅ ᐃᒡᓗᖓᓂ; ᐃᕐᖕᓂᖓᓗ ᐋᒪᓐ ᐃᓇᖐᓚᐅᖅᐳᖅ ᑖᑦᓱᒥᖓ ᐊᖓᔪᖅᑳᖅᔪᐊᓐᖑᖅᓗᓂ.
21ᐋᒪᓐ ᐊᕐᕌᒍᖃᓚᐅᖅᐳᖅ 22-ᓂᒃ ᐊᖓᔪᖅᑳᖅᔪᐊᓐᖑᖅᑎᓪᓗᒍ, ᐊᖓᔪᖅᑳᖑᓚᐅᖅᐳᖅᓗ ᐊᕐᕌᒎᖕᓂᒃ ᒪᕐᕉᖕᓂᒃ ᔪᕉᓴᓚᒥ. 
22ᐱᐅᖏᑦᑐᓕᓚᐅᖅᐳᖅᓕ ᐊᑕᓂᐅᑉ ᑕᑯᓐᓇᖅᑕᖓᒍᑦ, ᐊᑖᑕᖓᑕ ᒫᓇᓯᐅᑉ ᐱᓂᐊᕐᖕᓂᕆᓚᐅᖅᑕᖏᓐᓂᒃ ᐱᓇᓱᐊᓚᐅᕐᖕᒥᖕᒪᑦ; ᐋᒪᓐᓗ ᑐᓂᕐᕈᓯᓚᐅᖅᐳᖅ ᓴᓇᓐᖑᐊᖅᓯᒪᔪᓄᑦ ᐊᑖᑕᖓᑕ ᓴᓇᓚᐅᖅᑕᖏᓐᓄᑦ, ᐱᔨᑦᓯᖅᓗᒋᓪᓗ. 
23ᐃᒻᒥᓂᒃ ᒥᑭᒡᓕᑎᓚᐅᓐᖏᓚᖅ ᐊᑕᓂᐅᑉ ᓵᖓᓂ, ᐊᑖᑕᖓᑕ ᒫᓇᓯᐅᑉ ᒥᑭᒡᓕᑎᕐᖕᓂᕆᓚᐅᖅᑕᖓᑐᑦ; ᐋᒪᓐᓕ ᕿᒤᕙᓪᓕᐊᑐᐃᓐᓇᓚᐅᖅᐳᖅ ᐸᓯᔭᒃᓴᕈᖅᐸᓪᓕᐊᑐᐃᓐᓇᖅᓗᓂᓗ.
24ᐱᔨᖏᑕᓗ ᐊᑭᕋᖅᑐᓕᓚᐅᖅᐹᑦ ᑐᖁᓪᓗᒍᓗ ᐃᒡᓗᖓᓂ. 
25ᐃᓄᐃᓪᓕ ᓄᓇᖃᖅᑐᑦ ᑐᖁᕅᓚᐅᖅᐳᑦ ᐋᒪᓐᒥᒃ ᐊᖓᔪᖅᑳᖅᔪᐊᒥᒃ ᐊᑭᕋᖅᑐᓕᓚᐅᖅᑐᓕᒫᓂᒃ; ᐃᓄᐃᓪᓗ ᓄᓇᖃᖅᑐᑦ ᐃᕐᖕᓂᖓᓂᒃ ᐊᖓᔪᖅᑳᖅᔪᐊᕈᖅᑎᑦᓯᕗᑦ ᔫᓮᐊᒥᒃ ᑖᑦᓱᒥᖓ ᐃᓇᖐᓪᓗᓂ.
