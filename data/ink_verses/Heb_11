1ᐅᒃᐱᕐᖕᓂᒃᑯᑦ ᑲᔪᓯᓂᖅ ᖁᓚᖏᓐᓂᐅᕗᖅ ᓂᕆᐅᒋᔭᒃᓴᓂᒃ, ᓱᓕᔪᖅᓴᕐᖕᓂᐅᓪᓗᓂᓗ ᑕᑯᒃᓴᐅᖏᑦᑐᓂᒃ. 
2ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᓯᕗᓪᓕᐅᓚᐅᖅᑐᑦ ᒎᑎᒧᑦ ᓈᒻᒪᒋᔭᐅᔪᒥᒃ ᐃᓅᓯᖃᕐᖕᓂᕋᖅᑕᐅᕗᑦ.
3ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᑐᑭᓯᕗᒍᑦ ᓯᓚᖅᔪᐊᖅ ᐱᓐᖑᖅᑎᑕᐅᓯᒪᖕᒪᑦ ᒎᑎᐅᑉ ᐅᖃᐅᓯᖓᓄᑦ, ᑕᑯᒃᓴᐅᔪᑦ ᐱᓐᖑᖅᑎᑕᐅᓯᒪᖕᒪᑕ ᑕᑯᒃᓴᐅᖏᑦᑐᒥᑦ.
4ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᐂᐱᓕ ᒎᑎᒧᑦ ᑐᓂᕐᕈᓯᓚᐅᖅᐳᖅ ᑐᓂᕐᕈᓯᐅᑎᒃᓴᒥᒃ ᐱᐅᓂᖅᓴᒥᒃ ᑬᓂᐅᑉ ᑐᓂᕐᕈᑎᖓᓂᑦ, ᐅᒃᐱᕐᖕᓂᖓᑕ ᑲᔪᓯᓂᖓᒍᑦ ᐃᓱᐊᖅᑑᓂᕋᖅᑕᐅᕗᖅ, ᒎᑎᐅᓪᓗ ᓈᒻᒪᒋᓚᐅᖅᐹ ᐂᐱᓕᐅᑉ ᑐᓂᕐᕈᑎᖓ; ᐅᒃᐱᕐᖕᓂᖓᑕᓗ ᑲᔪᓯᓂᖓᒍᑦ ᓱᓕ ᐅᖃᓪᓚᒃᐳᖅ, ᑐᖁᖓᓕᕋᓗᐊᖅᓗᓂ.
5ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᐃᓅᑭ ᕿᓚᓕᐊᖅᑎᑕᐅᓚᐅᖅᐳᖅ ᑐᖁᒥᒃ ᖃᐅᔨᓇᓂ; ᓇᓂᔭᐅᓚᐅᓐᖏᓚᖅᓗ, ᒎᑎᐅᑉ ᐊᐅᓪᓚᕈᑎᓚᐅᕐᖕᒪᒍ. ᕿᓚᓕᐊᖅᑎᑕᐅᓚᐅᖅᑎᓐᓇᒍ ᓇᓗᓁᖅᑕᐅᓯᒪᕗᖅ ᒎᑎᒧᑦ ᖁᕕᐊᒋᔭᐅᓂᖓᓂᒃ. 
6ᐅᒃᐱᕐᖕᓂᒃᑯᑦ ᑲᔪᓯᓂᖃᖏᓪᓗᓂ ᒎᑎᒧᑦ ᖁᕕᐊᒋᔭᐅᓂᖅ ᐊᔪᕐᖕᓇᕕᒃᐳᖅ. ᒎᑎᒧᐊᕈᒪᔪᖅ ᒎᑎᖃᖅᑐᒥᒃ ᐅᒃᐱᖅᑐᒃᓴᐅᕗᖅ ᑖᓐᓇ ᕿᓂᖅᑎᒥᓄᑦ ᐊᑭᓖᔪᓐᓇᕐᖕᒪᑦ.
7ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᓄᐊᖅ, ᒎᑎᒧᑦ ᖃᐅᔨᑎᑕᐅᓕᕋᒥ ᓯᕗᓂᒃᓴᒥᒃ ᓱᓕ ᑕᑯᒃᓴᐅᖏᑦᑐᓂᒃ, ᒎᑎᒥᒃ ᓈᓚᒡᓗᓂ ᐅᒥᐊᖅᔪᐊᕐᖕᒥᒃ ᓴᓇᓚᐅᖅᐳᖅ ᐃᒡᓗᒥᐅᖃᑎᖏᑕ ᐱᐅᓕᔭᐅᕕᒃᓴᖓᓂᒃ; ᑕᒪᑐᒨᓇᓗ ᓯᓚᖅᔪᐊᕐᖕᒥᐅᑦ ᐃᖅᑲᖅᑐᖅᐰᑦ ᑭᖑᕐᖑᑦᔨᑎᑕᐅᓪᓗᓂᓗ ᐃᓱᐊᖅᓯᑎᑕᐅᓂᕐᖕᒥᒃ ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᐱᔪᒥᒃ. 
8ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᐂᕝᕙᕋᕼᐋᒻ ᓈᓚᓚᐅᖅᐳᖅ ᐊᐅᓪᓚᖁᔭᐅᓕᕋᒥ ᓄᓇᒃᓴᒧᑦ ᑭᖑᕐᖑᑎᔭᒃᓴᒥᓄᑦ; ᐊᐅᓪᓚᓚᐅᖅᐳᖅ ᓇᒧᑦ ᐂᓂᕐᖕᒥᓂᒃ ᓇᓗᒐᓗᐊᖅᓗᓂ. 
9ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᓄᓇᖃᓚᐅᖅᐳᖅ ᐊᖏᕈᑕᐅᓯᒪᔪᒥ, ᓄᓇᑐᖃᖃᖏᒃᑲᓗᐊᖅᓗᓂ, ᑐᐱᑐᐃᓐᓇᕐᖕᒥ ᐊᖏᕐᕋᖃᖅᓗᓂ ᐂᓴᑭᓗ ᔧᑯᓗ ᑍᒫᒃ ᐱᓚᐅᕆᕘᒃ, ᑖᒃᑯᐊᒃ ᐊᖏᕈᑕᐅᓯᒪᔪᒥᒃ ᑭᖑᕐᖑᑦᔨᖃᑕᐅᔫᒃ. 
10ᐃᒡᓗᒐᓴᖕᓂᒃ ᐅᑕᖅᑭᓚᐅᖅᐳᖅ ᑐᓐᖓᕕᖃᑦᓯᐊᖅᑐᓂᒃ, ᐋᖅᑭᒃᓱᖅᑕᐅᓯᒪᔪᓂᒃ ᓴᓇᔭᐅᓯᒪᔪᓂᒡᓗ ᒎᑎᒧᑦ.
11ᓵᕋᑦᑕᐅᖅ ᐅᒃᐱᕐᖕᓂᒃᑯᑦ ᑲᔪᓯᓪᓗᓂ ᓄᑕᕋᒃᓴᖅᑖᕈᓐᓇᖅᓯᓚᐅᖅᐳᖅ, ᓄᑕᕋᖅᑖᕈᓐᓇᕐᖕᓂᖓ ᐊᓂᒍᖅᓯᒪᓕᕋᓗᐊᖅᑎᓪᓗᒍ, ᑖᑦᓱᒪ ᐊᖏᕈᑎᖃᖅᑑᑉ ᐅᒃᐱᕆᔭᒃᓴᐅᓂᖓᓂᒃ ᐃᓱᒪᖃᓚᐅᕋᒥ. 
12ᑍᒤᒻᒪᑦ ᐊᖑᒻᒥᑦ ᐊᑕᐅᓯᕐᖕᒥᑦ ᑐᖁᑐᐃᓐᓇᕆᐊᖃᓕᖅᑐᒥᑦ, ᑭᖑᕚᖅᑕᕆᔭᐅᓯᒪᕗᑦ ᐅᓄᖅᑐᖅᔪᐊᑦ ᐅᓪᓗᕆᐊᑎᑐᑦ ᕿᓚᖕᒦᑦᑐᑎᑐᑦ ᐅᓄᖅᑎᒋᔪᑦ ᓯᐅᖅᑲᑎᑐᓪᓗ ᐃᒪᐅᑉ ᓯᓈᓂᑦᑐᑎᑐᑦ ᓈᓴᒐᒃᓴᐅᓐᖏᑎᒋᔪᑦ.
13ᑍᒃᑯᐊᓕᒫᑦ ᐅᒃᐱᕐᖕᓂᒃᑯᑦ ᑲᔪᓯᓪᓗᑎᒃ ᑐᖁᓚᐅᖅᐳᑦ, ᐊᖏᕈᑕᐅᓯᒪᔪᒥᒃ ᐱᓚᐅᕋᑎᒃ, ᐅᖓᓯᒋᔮᓂᓪᓕ ᑭᓯᐊᓂ ᑕᑯᓐᓇᓚᐅᖅᐹᑦ ᖁᕕᐊᓲᑎᒋᓪᓗᒍᓗ, ᓇᓗᓁᖅᓯᓚᐅᖅᐳᓪᓗ ᓂᐅᕐᕈᐊᖑᓂᕐᖕᒥᖕᓂᒃ ᓄᓇᒋᓐᖏᑕᒥᓃᓐᓂᕐᖕᒥᓂᒡᓗ ᑕᕝᕙᓂ ᓄᓇᖅᔪᐊᕐᖕᒥ. 
14ᑖᒃᑯᐊ ᑍᒤᑦᑐᒥᒃ ᐅᖃᖅᑐᑦ ᓇᓗᓁᖅᓯᑦᓯᐊᖅᐳᑦ ᓇᖕᒥᓂᖅ ᓄᓇᒋᓪᓚᕆᖕᓂᐊᖅᑕᒥᓂᒃ ᕿᓂᕐᖕᒪᑕ. 
15ᓄᓇᒥᖕᓂᒡᓕ ᕿᒪᓚᐅᖅᑕᒥᖕᓂᒃ ᐃᓱᒪᖃᓚᐅᕈᑎᒃ, ᐱᕕᒃᓴᖃᕈᓐᓇᓚᐅᖅᐳᑦ ᐅᑎᕈᓐᓇᖅᓗᑎᒃ. 
16ᓄᓇᒥᒡᓕ ᐱᐅᓂᖅᓴᒥᒃ ᐅᐸᒍᒪᔭᖃᓚᐅᕋᒥᒃ, ᑕᕝᕙ ᕿᓚᖕᒦᑦᑐᒥᒃ. ᑍᒤᒻᒪᑦ ᒎᑎ ᑲᓐᖑᓲᑎᖃᓚᐅᓐᖏᓚᖅ ᑖᒃᑯᓄᖓ ᒎᑎᒋᔭᐅᔭᕆᐊᒃᓴᖅ, ᐋᖅᑭᒃᓱᐃᓯᒪᒐᒥ ᐃᒡᓗᒐᓴᒡᔪᐊᒃᓴᖏᓐᓂᒃ.
17ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᐂᕝᕙᕋᕼᐋᒻ, ᐃᕐᖕᓂᕐᖕᒥᓂᒃ ᐂᓴᑭᒥᒃ ᑐᓂᕐᕈᓯᕋᓱᐊᓚᐅᖅᐳᖅ, ᒎᑎᒧᑦ ᖃᐅᔨᓴᖅᑕᐅᓪᓗᓂ, ᐊᖏᖅᕕᐅᓯᒪᒐᓗᐊᖅᓗᓂ ᐃᕐᖕᓂᑐᐊᓂ ᑐᓂᕐᕈᓯᐅᑎᑐᐃᓐᓇᕆᐊᖃᓕᓚᐅᖅᐹ. 
18ᐅᖃᐅᑦᔭᐅᓯᒪᒐᓗᐊᖅᓗᓂ, “ᐂᓴᑭᒃᑯᑦ ᑭᖑᕚᒃᓴᑎᑦ ᐱᔪᒫᖅᐳᑦ.” 
19ᐃᓱᒪᖃᓚᐅᕋᒥ ᒎᑎ ᑐᖁᖓᔪᓂᑦ ᐊᒡᓛᑦ ᒪᑭᑎᑦᓯᔪᓐᓇᕆᕗᖅ; ᑍᒤᒻᒪᑦ ᐅᖃᐅᓯᕆᔪᓐᓇᖅᐸᕗᑦ, ᑐᖁᒥᑦ ᐃᓛᒃ ᐅᑎᖅᑎᓚᐅᖅᐹ.
20ᐂᓴᑭᑦᑕᐅᖅ ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᐊᖏᕈᑎᖃᓚᐅᖅᐳᖅ ᔧᑰᓪᓗ ᐄᓴᐅᓪᓗ ᓮᒻᒪᖅᑎᑕᐅᓛᕐᖕᓂᖏᖕᓂᒃ.
21ᔧᑯ ᐅᒃᐱᕐᖕᓂᐅᑉ ᑲᔪᓯᓂᖓᒍᑦ, ᓮᒻᒪᖅᑎᑦᓯᓚᐅᖅᐳᖅ ᔫᓯᐱᐅᑉ ᐃᕐᖕᓂᖏᖕᓂᒃ ᒪᕐᕉᖕᓂᒃ ᑐᖁᑐᐃᓐᓇᕆᐊᖃᓕᖅᓗᓂ, ᐊᔭᐅᑉᐱᐊᓂ ᐊᔭᑉᐸᒡᕕᒋᓪᓗᓂᐅᒃ ᐅᑯᓪᓗᓂ ᑐᒃᓯᐊᓚᐅᖅᐳᖅ.
22ᔫᓯᐱᑦᑕᐅᖅ ᐅᒃᐱᕐᖕᓂᐅᑉ ᑲᔪᓯᓂᖓᒍᑦ, ᐃᓅᔪᓐᓃᕆᐊᕕᓕᖅᓗᓂ ᐅᖃᐅᑦᔨᓚᐅᖅᐳᖅ ᐄᓴᕅᓕᒥᐅᑦ ᐊᐅᓪᓚᕈᒫᕐᖕᓂᖏᓐᓂᒃ ᐃᑦᔨᑉᑎᒥᑦ, ᐅᖃᐅᑦᔨᓚᐅᖅᐳᖅᓗ ᐃᓗᕕᖅᑕᐅᕕᒋᓛᕈᒪᔭᒥᓂᒃ.
23ᒨᓯᓯᑦᑕᐅᖅ ᐅᒃᐱᕐᖕᓂᐅᑉ ᑲᔪᓯᓂᖓᒍᑦ, ᐊᖓᔪᖅᑳᖏᓐᓂᑦ ᐃᕐᖕᓂᐊᖑᕋᑖᖅᑎᓪᓗᒍ ᐃᔨᖅᑐᐊᖑᓚᐅᖅᐳᖅ ᑕᖅᑭᓂᒃ ᐱᖓᓱᓂᒃ, ᑕᑯᓪᓗᒍ ᐱᐅᒋᓗᐊᕋᒥᑦᔪᒃ; ᐊᖓᔪᖅᑳᖅᔪᐊᑉ ᐱᖁᔭᖓᓂᒃ ᒪᓕᖏᒃᑲᓗᐊᕈᑎᒃ ᓯᕘᕋᔪᓐᓃᓚᐅᖅᐴᒃ.
24ᒨᓯᓯ ᐃᓄᒻᒪᕆᐅᓕᕋᒥ ᐅᒃᐱᕐᖕᓂᐅᑉ ᑲᔪᓯᓂᖓᒍᑦ, ᐊᖓᔪᖅᑳᖅᔪᐊᑉ ᐰᕉᑉ ᐸᓂᖓᑕ ᐃᕐᖕᓂᖓᓂᒃ ᑍᔭᐅᔪᒤᓚᐅᖅᐳᖅ, 
25ᒎᑎᐅᓪᓕ ᐃᓄᖁᑎᖏᑦᑕ ᐱᑦᓯᐊᖅᑕᐅᖏᓐᓂᖏᓐᓄᑦ ᐃᓚᐅᖔᕈᒪᓚᐅᖅᐳᖅ, ᐊᓐᓂᕆᓂᖅᓴᕆᓪᓗᒍ ᐊᔪᕐᖕᓂᕐᖕᒥᒃ ᖁᕕᐊᓲᑎᖃᕋᓱᐊᕐᖕᓂᕐᖕᒥᑦ ᐊᓂᒍᖅᓴᕅᑦᑐᒥᑦ. 
26ᐃᓱᒪᖃᓚᐅᕋᒥ ᐱᑦᓯᐊᖅᑕᐅᖏᓐᓂᖅ ᒥᑕᐅᑕᐅᓂᖅᓗ ᙭ᔅᑑᓯ ᐱᑦᔪᑎᒋᓪᓗᒍ ᐊᖏᓂᖅᓴᒥᒃ ᐊᔪᖅᓴᖏᑦᔪᑎᒃᓴᐅᓇᓱᒋᓪᓗᒍ ᐃᑦᔨᑉᑎᒥᐅᑦ ᐱᖁᑎᖅᔪᐊᖏᓐᓂᑦ, ᓯᕗᓂᒃᓴᒥ ᐊᑭᓕᐅᑕᐅᔪᒫᕐᖕᓂᖅ ᐃᓱᒪᒋᓪᓗᓂᐅᒃ.
27ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᐃᑦᔨᑉᑎ ᕿᒪᓚᐅᖅᐹ, ᐊᖓᔪᖅᑳᖅᔪᐊᑉ ᓂᓐᖓᐅᒪᓂᖓ ᓯᕘᕋᒋᓇᓂᐅᒃ; ᑕᑯᒃᓴᐅᖏᑦᑐᖅ ᒎᑎ ᑕᑯᓐᓇᖅᑕᒥᑐᑦ ᑍᒤᓪᓗᓂᐅᒃ ᐅᑎᕈᒪᔪᓐᓃᓚᐅᖅᐳᖅ. 
28ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᖄᖏᖅᑕᐅᕕᖕᒥᒃ ᐱᒋᐊᖅᑎᑦᓯᓚᐅᖅᐳᖅ; ᐃᒡᓘᓪᓗ ᐅᒃᑯᐊᖏᑦ ᐊᐅᒃᑎᖅᑕᐅᖁᓪᓗᓂᒋᑦ, ᐃᕐᖕᓂᐊᖑᖅᑳᖅᓯᒪᔪᑦ ᐊᖑᑎᑦ ᑐᖁᑕᐅᖁᓇᒋᑦ ᐄᓴᕅᓕᒥᐅᓂ, ᑐᖁᕅᔭᖅᑐᖅᑐᒧᑦ.
29ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᐄᓴᕅᓕᒥᐅᑦ ᐃᑳᕈᓐᓇᓚᐅᖅᐳᑦ ᐃᒪᒃᑯᑦ ᐊᐅᐸᓗᒃᑕᒃᑯᑦ ᓄᓇᑐᑦ ᐸᓂᖅᑐᒃᑯᑦ ᐃᖏᕐᕋᔪᑎᑐᑦ; ᐃᑦᔨᑉᑎᒥᐅᑦᑕᐅᖅ ᐆᒃᑐᕋᓱᐊᓚᐅᕋᓗᐊᖅᐳᑦ, ᐃᒪᖅᔪᐊᕐᖕᒥᓕ ᐃᐱᓚᐅᖅᐳᑦ.
30ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᔨᕆᑰᑉ ᐊᕙᓗᖅᔪᐊᖏᑦ ᐅᕐᕈᓚᐅᖅᐳᑦ ᐊᕙᑖᒍᑦ ᑬᕙᑕᐅᓚᐅᖅᑳᖅᓗᑎᒃ ᐅᓪᓗᓂᒃ 7-ᓂᒃ. 
31ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᕅᕼᐋᐱ ᐊᖑᓐᓂᐊᖅᑎ ᑐᖁᑕᐅᖃᑕᐅᓚᐅᓐᖏᓚᖅ ᒎᑎᒥᒃ ᓈᓚᖏᑦᑐᑦ ᑐᖁᑕᐅᓕᖅᑎᓪᓗᒋᑦ, ᐄᓴᕅᓕᒥᐅᑦ ᐃᔨᕋᖅᑐᖅᓗᑎᒃ ᖃᐅᔨᓴᕆᐊᖅᓯᒪᔪᖁᑎᖏᓐᓂᒃ ᑐᓐᖓᓱᒃᑎᑦᓯᓚᐅᕐᖕᓂᖓᓄᑦ.
32ᖃᓄᖅᓗ ᓱᓕ ᐅᖃᒃᑲᓐᓂᕆᐊᖃᖅᐳᖔ? ᐱᕕᒃᓴᑭᓗᐊᖅᐳᖓ ᐅᖃᐅᓯᖃᕋᓱᐊᕋᔭᕈᒪ ᒋᑎᐅᓂᒥᒃ, ᐹᕋᒃᒥᒃ, ᓵᒻᓲᓃᒥᒃ, ᔩᑉᑕᒥᒃ, ᑍᕕᑎᒥᒃ ᓴᒧᐃᓕᒥᒡᓗ ᐱᔪᖃᓛᖅᑐᒥᒡᓗ ᒎᑎᐅᑉ ᐅᖃᖅᑎᕕᓂᖏᓐᓂᒃ; 
33ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᓵᓚᖃᓚᐅᖅᐳᑦ ᐊᖓᔪᖅᑲᐅᕕᖕᓂᒃ, ᐃᓱᐊᖅᑐᒥᒡᓗ ᐱᓂᐊᕐᖕᓂᖃᓚᐅᖅᐳᑦ, ᐊᖏᕈᑕᐅᓯᒪᔪᓂᒡᓗ ᐱᓚᐅᖅᐳᑦ, ᓔᔧᓪᓗ ᐃᖅᓯᓇᖅᑐᑦ ᖃᓂᖏᑦ ᐃᑦᔭᕈᓯᓚᐅᖅᐰᑦ, 
34ᐃᑯᐊᓚᔪᖅᔪᐊᓂᒡᓗ ᖃᒥᑦᓯᓚᐅᖅᐳᑦ, ᓴᕕᒡᔪᐊᒥᑦ ᐊᓐᓇᓚᐅᖅᐳᑦ, ᓴᓐᖐᓐᓂᕐᖕᒥᑦ ᐱᔪᓐᓇᕐᖕᓂᖅᑖᓚᐅᖅᐳᑦ; ᐅᓇᑕᕐᖕᓂᕐᖕᒥ ᐊᔪᖏᑦᑐᖅᔪᐊᖑᓚᐅᖅᐳᑦ, ᓄᓇᑐᖃᖃᖏᑦᑐᑦ ᐅᓇᑕᖅᑐᒃᓴᖏᑦ ᕿᒫᑎᓪᓗᒋᑦ. 
35ᐊᕐᖕᓁᑦ ᑐᖁᔨᐊᒥᖕᓂᒃ ᐅᑎᖅᑎᑦᓯᕕᐅᓚᐅᖅᐳᑦ ᒪᑭᑎᑕᐅᓪᓗᑎᒃ.
36ᐃᓚᖏᓪᓕ ᒥᑕᐅᑎᒋᔭᐅᓚᐅᖅᐳᑦ ᑏᒐᖅᑐᖅᑕᐅᓪᓗᑎᒡᓗ, ᐃᓚᖏᓪᓗ ᐊᖅᓵᖅᑑᔭᓄᑦ ᐊᑦᓱᖏᐅᓯᖅᑕᐅᓚᐅᖅᐳᑦ ᑎᒍᔭᐅᓯᒪᕕᖕᒧᐊᖅᑕᐅᓪᓗᑎᒡᓗ. 
37ᐅᔭᖅᑲᓄᑦ ᒥᓪᓗᖅᑕᐅᓚᐅᖅᐳᑦ, ᑭᓪᓘᑎᓄᓪᓗ ᑭᓪᓗᖅᑕᐅᓚᐅᖅᐳᑦ ᒪᕐᕉᓕᔭᐅᓪᓗᑎᒃ, ᓴᕕᒡᔪᐊᒧᓪᓗ ᑐᖁᑕᐅᓚᐅᖅᐳᑦ; ᓇᒧᑐᐃᓐᓈᖅᑎᑕᐅᓚᐅᖅᐳᑦ ᓰᐲᑦ ᒎᑦᓰᓪᓗ ᐊᒥᖏᓐᓂᒃ ᐊᓐᓄᕌᖅᑎᑕᐅᓪᓗᑎᒃ, ᐊᔪᖅᓴᖅᓗᑎᒃ ᐊᑭᕋᖅᑐᖅᑕᐅᓪᓗᑎᒃ, ᐱᑦᓯᐊᖅᑕᐅᓇᑎᒡᓗ; 
38ᓄᓇ ᓇᔪᕆᐊᖓ ᐱᐅᒋᔭᐅᖏᓐᓂᖅᓴᐅᓚᐅᖅᐳᖅ; ᑍᒤᒻᒪᑦ ᓄᓇᖃᖏᑦᑐᑎᑐᑦ ᓇᓂᑐᐃᓐᓈᖃᑦᑕᓚᐅᖅᐳᑦ ᓱᓇᖃᔪᐃᑦᑐᒥ ᖃᖅᑲᓂᓗ, ᕾᕈᓱᖕᓂᓗ ᓄᓇᐅᓪᓗ ᖁᖕᓈᖏᓐᓂ ᐃᓂᖃᖃᑦᑕᓚᐅᖅᐳᑦ.
39ᑖᒃᑯᐊᓗ ᑕᒪᕐᖕᒥᒃ, ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᓵᓚᖃᓚᐅᖅᑐᑦ ᐅᓂᒃᑲᐅᓯᐅᕗᑦ, ᒎᑎᐅᓪᓕ ᐊᖏᕈᑎᒋᓯᒪᔭᖓᓂᒃ ᐱᔪᖃᓚᐅᓐᖏᓚᑦ, 
40ᒎᑎᐅᑉ ᐱᐅᓂᖅᓴᒥᒃ ᓯᕗᓂᖓᒍᑦ ᐋᖅᑭᒃᓱᐃᑦᔪᑎᓚᐅᕐᖕᒪᑎᒍᑦ, ᐱᑦᔪᑎᒃᓴᖃᓚᐅᕐᖕᒪᑦ ᐅᕙᒍᑦ ᐃᓚᒋᔭᐅᑎᓪᓗᑕ ᑭᓯᐊᓂ ᑖᒃᑯᐊ ᓈᒻᒪᒃᓯᑎᑕᐅᖁᓪᓗᒋᑦ.
