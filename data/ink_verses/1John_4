1ᓇᒡᓕᒋᔭᒃᑲ, ᐊᓂᕐᖕᓂᓕᒫᑦ ᐅᒃᐱᕆᓂᐊᕋᓯᒋᒃ, ᐊᓂᕐᖕᓃᓪᓕ ᐆᒃᑐᖅᓯᒋᒃ ᒎᑎᒥᑦ ᐱᖕᒪᖔᑕ; ᐅᓄᖅᑐᑦ ᓱᓕᓇᑎᒃ ᐱᔪᖃᓛᖅᑐᒥᒃ ᐅᖃᖅᑎᐅᓂᕋᖅᑐᑦ ᓇᒧᑐᐃᓐᓇᖅ ᐂᓯᒪᖕᒪᑕ ᓯᓚᖅᔪᐊᕐᖕᒧᑦ. 
2ᐃᒫᒃ ᖃᐅᔨᒪᔪᓐᓇᕐᖕᓂᐊᖅᐸᓯ ᐊᓂᕐᖕᓂᖅ ᒎᑎᒥᑦ ᐱᓯᒪᖕᒪᖔᑦ: ᐊᓂᕐᖕᓂᓕᒫᑦ ᓇᓗᓁᖅᓯᔪᑦ ᔩᓱᓯ ᙭ᔅᑑᓯᒥᒃ ᑎᒥᑖᖅᓯᒪᔪᒥᒃ ᑖᒃᑯᐊ ᒎᑎᒥᓐᖔᖅᓯᒪᕗᑦ. 
3ᐊᓂᕐᖕᓂᓕᒫᓪᓗ ᔩᓱᓯᒥᒃ ᑎᒥᑖᖅᓯᒪᔪᒥᒃ ᓇᓗᓁᖅᓯᖏᑦᑐᑦ ᒎᑎᒥᓐᖔᖅᓯᒪᓐᖏᓚᑦ. ᑖᓐᓇᓗ ᐊᓂᕐᖕᓂᖅ ᙭ᔅᑑᓯᒥᒃ ᐊᑭᕋᖅᑐᖅᑐᒥᑦ ᐱᓯᒪᕗᖅ, ᑐᓴᖅᓯᒪᔭᓯ ᑎᑭᓛᖅᑎᓪᓗᒍ, ᒫᓐᓇᓗ ᑕᒫᓃᓕᕇᖅᐳᖅ ᓯᓚᖅᔪᐊᕐᖕᒥ.
4ᕿᑐᕐᖔᐱᒃᑲ, ᒎᑎᒧᑦ ᐱᒋᔭᐅᕗᓯ, ᑖᒃᑯᓂᖓᓗ ᓵᓚᖃᖅᐳᓯ; ᑖᓐᓇ ᐃᓗᑦᓯᓐᓃᑦᑐᖅ ᐱᔪᓐᓇᕐᖕᓂᖅᓴᐅᖕᒪᑦ ᓯᓚᖅᔪᐊᕐᖕᒥᑦᑐᒥᑦ. 
5ᑖᒃᑯᐊ ᓯᓚᖅᔪᐊᕐᖕᒥᐅᑕᐅᕗᑦ, ᑍᒤᒻᒪᑦ ᓯᓚᖅᔪᐊᑉ ᐱᖏᓐᓂᒃ ᐅᖃᖃᑦᑕᖅᐳᑦ, ᓯᓚᖅᔪᐊᕐᖕᒥᐅᓪᓗ ᓈᓚᒃᐰᑦ. 
6ᐅᕙᒍᓪᓕ ᒎᑎᐅᑉ ᐱᒋᕚᑎᒍᑦ. ᒎᑎᒥᒃ ᖃᐅᔨᒪᔪᓄᑦ ᓈᓚᒃᑕᐅᕗᒍᑦ, ᒎᑎᒥᓪᓗ ᐱᖏᑦᑑᑉ ᓈᓚᓐᖏᓛᑎᒍᑦ. ᑕᒪᑐᒧᖓ ᖃᐅᔨᒪᔪᓐᓇᖅᐳᒍᑦ ᐊᓂᕐᖕᓃᑦ ᓱᓕᔪᑦ ᐊᓂᕐᖕᓃᓪᓗ ᑕᒻᒪᖅᑎᑦᓯᔪᑦ ᓇᓪᓕᐊᖑᖕᒪᖔᑕ.
7ᓇᒡᓕᒋᔭᒃᑲ, ᓇᒡᓕᒃᑎᒌᓚᐅᖅᑕ; ᓇᒡᓕᖕᓂᖅ ᒎᑎᒥᑦ ᐱᖕᒪᑦ, ᓇᒡᓕᒍᓱᒃᑐᖅᓗ ᒎᑎᒥᑦ ᐃᕐᖕᓂᐊᖑᓯᒪᕗᖅ ᒎᑎᒥᒡᓗ ᖃᐅᔨᒪᓪᓗᓂ. 
8ᓇᒡᓕᒍᓱᖏᑦᑐᖅᓕ ᒎᑎᒥᒃ ᖃᐅᔨᒪᓐᖏᓚᖅ; ᒎᑎ ᓇᒡᓕᖕᓂᐅᖕᒪᑦ. 
9ᒎᑎᐅᑉ ᓇᒡᓕᖕᓂᓂ ᐊᑯᓐᓇᑦᑎᓐᓄᑦ ᓴᖅᑭᑎᓚᐅᖅᐹ, ᒎᑎᐅᑉ ᐃᕐᖕᓂᑐᐊᓂ ᑎᓕᓚᐅᕐᖕᒪᒍ ᓯᓚᖅᔪᐊᕐᖕᒧᑦ, ᐅᕙᒍᑦ ᑖᑦᓱᒨᓇ ᐃᓅᖁᓪᓗᑕ. 
10ᑕᒪᓐᓇ ᑕᕝᕙ ᓇᒡᓕᖕᓂᖅ, ᒎᑎ ᓇᒡᓕᒋᓯᒪᒐᑦᑎᒎᖏᑦᑐᖅ ᑖᑦᓱᒪᓕ ᓇᒡᓕᒋᖕᒪᑎᒍᑦ ᐃᕐᖕᓂᓂᓗ ᑎᓕᓚᐅᕐᖕᒪᒍ ᐊᔪᕐᖕᓂᕗᑦ ᑖᑦᓱᒨᓇ ᐃᓱᒪᒋᔪᓐᓁᖅᑕᐅᖁᓪᓗᒋᑦ.
11ᓇᒡᓕᒋᔭᒃᑲ, ᑍᒫᒃ ᒎᑎᐅᑉ ᓇᒡᓕᒋᑎᒋᒃᐹᑎᒍᑦ, ᐅᕙᒍᑦᑕᐅᖅ ᑕᕝᕙ ᓇᒡᓕᑎᒌᒃᑐᒃᓴᐅᕗᒍᑦ. 
12ᒎᑎᒥᒃ ᑕᑯᔪᖃᓚᐅᖅᓯᒪᓐᖏᓚᖅ; ᓇᒡᓕᒋᖃᑦᑕᐅᑎᒍᑦᑕᓕ, ᒎᑎ ᐃᓗᑦᑎᓐᓃᑉᐳᖅ ᓇᒡᓕᖕᓂᖓᓗ ᐃᓗᑦᑎᓐᓂ ᓈᒻᒪᒃᓯᕗᖅ.
13ᑕᒪᑐᒨᓇ ᖃᐅᔨᑦᔪᑎᖃᖅᐳᒍᑦ ᑖᑦᓱᒪᓃᓐᓇᑦᑕ ᑖᓐᓇᓗ ᐃᓗᑦᑎᓐᓃᒻᒪᑦ, ᓇᖕᒥᓂᖅ ᐊᓂᕐᖕᓂᕐᖕᒥᓂᒃ ᑐᓂᓯᕕᒋᓚᐅᕐᖕᒫᑎᒍᑦ. 
14ᑕᑯᓯᒪᕗᒍᑦ ᓇᓗᓁᖅᓯᕗᒍᓪᓗ ᐊᑖᑕᐅᑉ ᐃᕐᖕᓂᓂ ᑎᓕᓚᐅᕐᖕᒪᒍ ᓯᓚᖅᔪᐊᕐᖕᒥᐅᓄᑦ ᐱᐅᓕᔨᐅᖁᓪᓗᒍ. 
15ᓇᓪᓕᐊᑦ ᔩᓱᓯ ᒎᑎᒧᑦ ᐃᕐᖕᓂᐅᓂᖓᓂᒃ ᓇᓗᓁᖅᓯᔪᖅ, ᒎᑎ ᑖᑦᓱᒪᓃᑉᐳᖅ, ᑖᓐᓇᓗ ᒎᑎᒦᓪᓗᓂ. 
16ᒎᑎᐅᓪᓗ ᓇᒡᓕᖕᓂᖓ ᐅᕙᑦᑎᓐᓄᑦ ᓇᖕᒥᓂᖅ ᖃᐅᔨᒪᓪᓗᒍ ᐅᒃᐱᕆᕙᕗᑦ.
17ᑕᒪᑐᒨᓇ ᓇᒡᓕᖕᓂᖅ ᓈᒻᒪᒃᓯᑎᑕᐅᑦᓯᐊᖅᐳᖅ ᐅᕙᑦᑎᓐᓄᑦ, ᖁᓚᖏᑦᔪᑎᒃᓴᖃᖁᓪᓗᑕ ᐃᖅᑲᖅᑐᐃᕕᒃ ᓇᓪᓕᐅᑎᒃᐸᑦ, ᑖᓐᓇ ᑍᒤᑦᑑᖕᒪᑦ ᐅᕙᒍᑦᑕᐅᖅ ᑍᒤᑦᑑᒋᕗᒍᑦ. 
18ᓇᒡᓕᖕᓂᖅ ᓯᕘᕋᓂᖅᑕᖃᓐᖏᓚᖅ, ᓇᒡᓕᖕᓂᐅᑉ ᓈᒻᒪᒃᓯᑦᓯᐊᖅᑑᑉ ᓯᕘᕋᓂᖅ ᐊᓂᑎᑉᐹ. ᓯᕘᕋᓂᖅ ᓱᒋᐊᖅᑕᐅᓂᕐᖕᒥᒃ ᐱᑦᔪᑎᖃᕐᖕᒪᑦ, ᓯᕘᕋᔫᓪᓗ ᓇᒡᓕᖕᓂᖅ ᓈᒻᒪᒃᓯᑎᓯᒪᓐᖏᓛ.
19ᓇᒡᓕᖕᓂᖃᖅᐳᒍᑦ, ᑖᑦᓱᒪ ᓇᒡᓕᒋᖅᑳᓚᐅᕐᖕᒫᑎᒍᑦ. 
20ᓇᓪᓕᐊᑦ, ᒎᑎᒥᒃ ᓇᒡᓕᒍᓱᖕᓂᕋᖅᐸᑦ, ᖃᑕᓐᖑᑎᒥᓂᒡᓗ ᐆᒥᓱᒡᓗᓂ, ᑖᓐᓇ ᓴᒡᓗᑐᔫᕗᖅ; ᖃᑕᓐᖑᑎᓂ ᑕᑯᔪᓐᓇᖅᑕᓂ ᓇᒡᓕᒋᔪᓐᓇᖏᒃᑯᓂᐅᒃ, ᒎᑎ ᑕᑯᓚᐅᖅᓯᒪᓐᖏᑕᓂ ᓇᒡᓕᒋᔪᓐᓇᓐᒋᓛ.+ 
21ᑖᑦᓱᒪ ᑐᓂᓯᕕᒋᕚᑎᒍᑦ ᐱᖁᔭᒥᒃ, ᐃᒫᒃ ᓇᓪᓕᐊᑦ ᒎᑎᒥᒃ ᓇᒡᓕᒍᓱᒃᑯᓂ ᐃᓅᖃᑎᒥᓂᒃᑕᐅᖅ ᓇᒡᓕᒍᓱᒃᑐᒃᓴᐅᕗᖅ.
