1ᑍᑦᓱᒪᓂ ᐊᖓᔪᖅᑳᖅᔪᐊᖅ, ᐊᒻᕋᐱᐅᓕ ᐹᐱᓘᓂᐊᒥ ᐊᖓᔪᖅᑳᖅᔪᐊᖑᑎᓪᓗᒍ, ᐊᕆᐅᑭᓗ ᐃᓚᓵᕆᒥ ᐊᖓᔪᖅᑳᖅᔪᐊᖑᑎᓪᓗᒍ, ᑭᑐ-ᓚᐅᒥᕆᓗ ᐃᓛᒥᒥ ᐊᖓᔪᖅᑳᖅᔪᐊᖑᑎᓪᓗᒍ, ᑍᑕᐅᓪ ᒍᐃᒥᒥ ᐊᖓᔪᖅᑳᖅᔪᐊᖑᑎᓪᓗᒍ, 
2ᑖᒃᑯᐊ ᐅᓇᑕᕆᐊᓚᐅᖅᐳᑦ ᐊᖓᔪᖅᑳᖅᔪᐊᓄᑦ ᐅᑯᓄᖓ: ᐱᕋᒧᑦ ᓱᑑᒪᐅᑉ ᐊᖓᔪᖅᑳᖅᔪᐊᖓᓄᑦ, ᐱᕐᓴᒧᑦ ᒍᒨᕋᐅᑉ ᐊᖓᔪᖅᑳᖅᔪᐊᖓᓄᑦ, ᓯᓈᐱᒧᑦ ᐊᑦᒪᐅᑉ ᐊᖓᔪᖅᑳᖅᔪᐊᖓᓄᑦ, ᓯᒥᐸᒧᑦ ᔨᐳᐃᒥᐅᑉ ᐊᖓᔪᖅᑳᖅᔪᐊᖓᓄᑦ, ᐲᓚᐅᓪᓗ (ᑕᕝᕙ ᔪᐊᕆᐅᑉ) ᐊᖓᔪᖅᑳᖅᔪᐊᖓᓄᑦ. 
3ᑖᒃᑯᐊᓕᒫᓪᓗ ᐃᒻᒥᖕᓄᑦ ᑕᐱᕇᓕᓪᓗᑎᒃ ᐅᓇᑕᕆᐊᓚᐅᖅᐳᑦ ᓇᖅᓴᒥ ᓯᑎᒥᒥᒃ ᐊᑎᓕᖕᒥ, ᒫᓐᓇᓕ ᑍᔭᐅᓕᖅᑐᒥᒃ ᐃᒪᕐᖕᒥᒃ ᑕᕆᐅᕐᖕᒥᒃ. 
4ᑖᒃᑯᐊ ᐊᐅᓚᑕᐅᓚᐅᕋᒥᒃ ᑭᑐ-ᓚᐅᒥᕆᒧᑦ ᐊᕐᕌᒍᓂᒃ 12-ᓂᒃ, ᐊᕐᕌᒍᓪᓕ 13-ᒋᓕᖅᑕᖓᓂ ᑖᒃᑯᐊ ᑖᑦᓱᒥᖓ ᐊᑭᕋᖅᑐᓕᓚᐅᖅᐳᑦ. 
5ᐊᕐᕌᒍᓪᓕ 14-ᒋᓕᖅᑕᖓᓂ ᑭᑐ-ᓚᐅᒥᕆ ᑖᑦᓱᒪᓗ ᑕᐱᖏᑦ ᐅᓇᑕᖅᑐᒃᓴᖁᑎᓂ ᐃᓚᒋᓪᓗᒋᑦ ᐅᓇᑕᓚᐅᖅᐳᑦ ᓵᓚᒋᓪᓗᒍᓗ ᕆᐰᒻ ᐊᔅᑕᕈᑎ-ᑲᕐᓁᒥᒥ, ᔪᔨᒻᒥᓗ ᕼᐊᒥᒦᑦᑐᒥᒃ, ᐃᒥᒻᒥᓗ ᓴᕕ-ᑭᕆᐊᑍᒦᑦᑐᖅ, 
6ᕼᐅᕅᑎᓪᓗ ᓰᐊᕐ ᖃᖅᑲᖓᓂᒥᐅᑦ ᓄᓇ ᐃᐅᓪᐸᕋᓐ ᐃᓄᖃᔪᐃᑦᑑᑉ ᑭᒡᓕᖓᓃᑦᑐᖅ ᑎᑭᓪᓗᒍ; 
7ᑕᕝᕙᓐᖓᓪᓗ ᐅᑎᕆᐊᖅᓗᑎᒃ ᑲᑎᓯᒧᑦ ᑎᑭᓚᐅᖅᐳᑦ ᐃᓐᒥᓯᐹᑦᒧᑦ (ᑍᔭᐅᕙᓚᐅᖅᑐᖅ ᑲᑎᓯᒥᒃ), ᐊᒪᓕᑬᑎᓪᓗ ᓄᓇᓕᒫᖏᓐᓂᒃ ᐊᖅᓵᓚᐅᖅᐰᑦ, ᐊᒧᕅᑎᓪᓗ ᓄᓇᖃᖅᑐᑦ ᕼᐊᔭᔭᓐᒥ ᑕᒫᕆᒥ.
8ᑕᕝᕙ ᐊᖓᔪᖅᑳᖅᔪᐊᖅ ᓱᑑᒪᒥ, ᐊᖓᔪᖅᑳᖅᔪᐊᖅᓗ ᒍᒨᕋᒥ, ᐊᖓᔪᖅᑳᖅᔪᐊᖅᓗ ᐊᑦᒪᒥ, ᐊᖓᔪᖅᑳᖅᔪᐊᖅᓗ ᔨᐳᐃᒥ, ᐊᖓᔪᖅᑳᖅᔪᐊᖅᓗ ᐲᓚᒥ (ᑕᕝᕙ ᔪᐊᕆᒥ) ᐅᓇᑕᖅᑐᒃᓴᖁᑎᒥᖕᓂᒃ ᐅᓇᑕᕆᐊᖅᑐᖅᑎᑦᓯᕗᑦ, ᓯᑎᒥᐅᑉ ᓇᖅᓴᖓᓂ ᑲᑐᑦᔨᓪᓗᑎᒡᓗ ᐅᓇᑕᓕᖅᐳᑦ. 
9ᑭᑐ-ᓚᐅᒥᕆᒥᒃ ᐃᓛᒥᒥᐅᑦ ᐊᖓᔪᖅᑳᖅᔪᐊᖓᓐᓂᒃ, ᑍᑕᐅᓪᑎᒃᓗ ᒍᐃᒥᐅᑦ ᐊᖓᔪᖅᑳᖅᔪᐊᖓᓐᓂᒃ, ᐊᒻᕋᐱᐅᓕᒥᒡᓗ ᐹᐱᓘᓂᐊᑉ ᐊᖓᔪᖅᑳᖅᔪᐊᖓᓐᓂᒃ, ᐊᕆᐅᑭᒥᒃᓗ ᐃᓚᓵᕆᒥᐅᑦ ᐊᖓᔪᖅᑳᖅᔪᐊᖓᓐᓂᒃ, ᐊᖓᔪᖅᑳᖅᔪᐊᑦ ᓯᑕᒪᑦ ᐅᓇᑕᓚᐅᖅᐳᑦ ᑕᓪᓕᒪᓄᑦ ᐊᖓᔪᖅᑳᖅᔪᐊᓄᑦ. 
10ᑕᒪᓐᓇᓗ ᓇᖅᓴᖅ ᓯᑎᒻ ᒪᕐᕆᓐᓇᖅᑐᓂᒃ ᐅᓄᖅᑐᓂᒃ ᐃᑎᖅᓴᖃᐅᓚᐅᖅᐳᖅ; ᓱᑑᒪᒥᐅᓪᓗ ᒍᒨᕋᒥᐅᓪᓗ ᐊᖓᔪᖅᑳᖅᔪᐊᖏᑦ ᐅᓇᑕᕐᖕᓂᕐᖕᒥᑦ ᕿᒫᓇᓱᐊᖅᓗᑎᒃ, ᒪᕐᕆᓐᓇᖅᑐᓄᑦ ᑲᑕᖃᑦᑕᓚᐅᖅᐳᑦ; ᐊᓯᖏᓪᓕ ᐊᖓᔪᖅᑳᖅᔪᐊᑦ ᐊᓐᓇᓚᐅᖅᐳᑦ ᖃᖅᑲᓄᑦ ᕿᒫᓪᓗᑎᒃ. 
11ᐊᑭᕋᖏᓪᓕ ᐱᖁᑎᓕᒫᖏᓐᓂᒃ ᑎᒍᓯᓚᐅᖅᐳᑦ ᓱᑑᒪᒥᑦ ᒍᒨᕋᒥᓪᓗ, ᓂᕿᒃᓴᓕᒫᖏᓐᓂᒡᓗ, ᑕᕝᕙᓐᖓᓪᓗ ᐊᐅᓪᓚᖅᓗᑎᒃ. 
12ᓘᑎᓕ ᐂᕝᕙᕋᐅᑉ ᖃᖏᐊᖓ, ᓱᑑᒪᒥ ᓄᓇᖃᓚᐅᖅᐳᖅ, ᑖᓐᓇᑦᑕᐅᖅ ᑎᒍᔭᐅᓚᐅᖅᐳᖅ ᐱᖁᑎᓕᒫᖏᓪᓗ ᑕᒪᕐᖕᒥᒃ ᐱᖃᓯᐅᑦᔭᐅᓪᓗᑎᒃ, ᐊᐅᓪᓚᕈᑦᔭᐅᓪᓗᑎᒡᓗ.
13ᐃᓚᖓᓪᓕ ᕿᒪᒃᓯᓪᓗᓂ ᐊᓐᓇᓚᐅᖅᑐᖅ ᑎᑭᑉᐳᖅ, ᑕᒪᓐᓇᓗ ᑕᒪᕐᖕᒥᒃ ᐅᖃᐅᓯᕆᕚ ᐂᕝᕙᕋᒻᒧᑦ ᐄᑉᐳᕉᒧᑦ, ᓄᓇᖃᖅᑐᖅ ᐆᒃᓂᒃ ᓇᐹᖅᑐᖃᖅᑑᑉ ᖃᓂᒋᔮᓂ ᒪᒻᕆᒧᑦ ᐱᖁᑎᒋᔭᐅᔪᓄᑦ ᐊᒧᕅᑎᒧᑦ, ᖃᑕᓐᖑᑎᖏᓪᓗ ᐃᔅᑯᓪ ᐊᓂᕆᓗ; ᑖᒃᑯᐊ ᐂᕝᕙᕋᐅᑉ ᑕᐱᕆᓚᐅᖅᐰᑦ. 
14ᐂᕝᕙᕋᒻᓕ ᑐᓴᕋᒥ ᖃᖏᐊᖓᑕ ᑎᒍᔭᐅᓂᖓᓂᒃ, ᐅᓇᑕᕈᓐᓇᖅᑐᖁᑎᓕᒫᓂ ᓄᓇᒥᓃᑦᑐᑦ ᐊᖏᕐᕋᖓᓂ ᐃᓅᓯᒪᔪᑦ, ᑖᒃᑯᐊᓗ ᑲᑎᓪᓗᒋᑦ 318-ᖑᓚᐅᖅᐳᑦ, ᐅᓇᑕᓚᐅᖅᐳᓪᓗ ᓄᓇᒧᑦ ᑖᓐᒧᑦ ᑎᑭᓪᓗᑎᒃ. 
15ᑕᕝᕗᖓᓗ ᑎᑭᓐᓇᒥᒃ ᐅᓇᑕᖅᑐᒃᓴᖁᑎᓂ ᐊᕕᒃᑐᓚᐅᖅᐰᑦ ᐅᓐᓄᐊᒃᑯᑦ, ᑖᓐᓇ ᐱᔨᓂ ᐃᓚᒋᓪᓗᒍ, ᓯᕗᕐᖏᖅᐰᑦ. ᒪᓕᒡᓗᒋᓪᓗ ᓄᓇᒧᑦ ᕼᐅᐸ ᑎᑭᓪᓗᒍ, ᑕᒫᓯᑰᓯᐅᑉ ᐅᓐᓄᐊᓪᓗᐊᖓᓃᑦᑐᒧᑦ. 
16ᑕᒪᕐᖕᒥᒡᓗ ᐱᔭᐅᓚᐅᖅᑐᓕᒫᑦ ᐅᑎᖅᑎᓚᐅᖅᐰᑦ, ᖃᖏᐊᓂᑦᑕᐅᖅ ᓘᑎ ᐅᑎᖅᑎᓚᐅᕆᕚ ᐱᖁᑎᓕᒫᖏᓪᓗ ᑕᒪᕐᖕᒥᒃ, ᐊᕐᖕᓁᓪᓗ ᐊᓯᖏᓪᓗ ᑎᒍᔭᐅᓯᒪᔪᓕᒫᑦ.
17ᐂᕝᕙᕋᒻᓕ ᐅᑎᕐᖕᒪᑦ ᓵᓚᖃᖅᓯᒪᓕᖅᓗᓂ ᑭᑐ-ᓚᐅᒥᕆᒥᒃ ᐊᓯᖏᓐᓂᒡᓗ ᐊᖓᔪᖅᑳᖅᔪᐊᓂᒃ, ᓱᑑᒪᒥᐅᑦ ᐊᖓᔪᖅᑳᖅᔪᐊᖓᑕ ᐸᕐᕆᐊᖅᐹ ᓇᖅᓴᒥ ᓵᕕᒥᒃ ᐊᑎᓕᖕᒥ (ᑍᔭᐅᕙᖕᒥᔪᒥᒃ ᐊᖓᔪᖅᑳᖅᔪᐊᑉ ᓇᖅᓴᖓᓂᒃ). 
18ᒥᓪᑭᓯᑎᑦᑕᐅᖅ ᓴᓕᒥᒥ ᐊᖓᔪᖅᑳᖅᔪᐊᖑᔪᖅ ᑐᓂᓯᔭᖅᑐᓚᐅᖅᐳᖅ ᓂᐊᖂᔭᒥᒃ ᕔᓂᒥᒡᓗ; ᑐᓂᕐᕈᓯᖅᑎᑦᓯᔨᐅᓪᓗᓂᓗ ᒎᑎᒧᑦ ᖁᑦᓯᖕᓂᖅᐹᖑᔪᒧᑦ. 
19ᓮᒻᒪᖅᑎᓪᓗᒍᓗ ᐅᖃᐅᑎᕚ, “ᐂᕝᕙᕋᒻ ᒎᑎᐅᑉ ᖁᑦᓯᖕᓂᖅᐹᖑᔫᑉ ᓮᒻᒪᖅᑎᓪᓕᐅᒃ, ᕿᓚᖕᒥᒃ ᓄᓇᒥᒡᓗ ᓴᓇᓚᐅᖅᑑᑉ! 
20ᒎᑎ ᖁᑦᓯᖕᓂᖅᐹᖑᔪᖅ ᖁᔭᒋᔭᐅᓕ, ᑖᓐᓇ ᐃᓕᖕᓂᒃ ᓵᓚᖃᖅᑎᑦᓯᖕᒪᑦ ᐊᑭᕋᖅᑐᖅᑎᖕᓂᒃ!” ᐂᕝᕙᕋᐅᓪᓗ ᒥᓪᑭᓯᑎ ᑐᓂᓯᕕᒋᕚ ᓵᓚᖃᕐᖕᓂᒃᑯᑦ ᐱᑖᕆᔭᒥ ᑕᓪᓕᒪᐅᔪᖏᓐᓂᒃ.
21ᓱᑑᒪᐅᓪᓗ ᐊᖓᔪᖅᑳᖅᔪᐊᖓᑕ ᐂᕝᕙᕋᒻ ᐅᖃᐅᑎᕚ, “ᐱᖁᑎᓕᒫᑦ ᐱᑖᕆᓕᒃᑭᑦ, ᐃᓄᖁᑎᒃᑲᓕ ᐅᕙᓐᓄᑦ ᐅᑎᖅᑎᓪᓗᒋᑦ.”
22ᐂᕝᕙᕋᐅᑉ ᑭᐅᕚ ᓱᑑᒪᐅᑉ ᐊᖓᔪᖅᑳᖅᔪᐊᖓ, “ᐊᑕᓂᐅᑉ, ᒎᑎᐅᑉ ᖁᑦᓯᖕᓂᖅᐹᖑᔫᑉ, ᕿᓚᖕᒥᒡᓗ ᓄᓇᒥᒡᓗ ᓴᓇᓚᐅᖅᑑᑉ ᓵᖓᓂ ᐅᖃᕕᒃᐳᖓ, 
23ᐱᒋᔭᕐᖕᓂᒃ ᓱᓇᒥᒡᓘᓐᓃᑦ ᐱᓂᐊᓐᖏᓚᖓ, ᐃᕙᓗᒃᓴᐅᑎᐅᒐᓗᐊᖅᐸᑦ, ᐃᑎᒐᒍᑎᐅᓪᓘᓐᓃᑦ ᓯᖏᕆᒐᓗᐊᖅᐸᒍ,+ ᐅᖃᖅᑐᒃᓴᐅᖁᓇᒃ, ‘ᐅᕙᖕᒊᓐᓇ ᐂᕝᕙᕋᒻ ᐊᔪᖅᓴᕈᓐᓃᖅᑎᓯᒪᔭᕋ.’ 
24ᓇᖕᒥᓂᖅᑖᕆᓂᐊᖅᑕᓐᓂᒡᓕ ᐱᓂᐊᓐᖏᓚᖓ, ᐃᓅᓱᒃᑐᐃᓪᓕ ᐃᓚᒋᔭᒪ ᓂᕆᖃᑦᑕᓚᐅᖅᑕᖏᑦ ᑭᓯᒥ, ᐅᓇᑕᕆᐊᖃᑎᒋᓚᐅᖅᑕᒪᓗ ᐱᑖᕆᔭᕆᐊᖃᖅᑕᖏᓐᓂᒃ; ᐅᑯᐊᓗ ᐱᔭᕆᐊᖃᖅᑕᖏᓐᓂᒃ ᐱᑎᑕᐅᑦᓴᓚᐅᖅᐸᑕ ᐊᓂᕆ, ᐃᔅᑯᓪᓗ, ᒪᒻᕆᓗ.”
