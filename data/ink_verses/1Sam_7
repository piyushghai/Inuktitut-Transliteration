1ᑍᒤᒻᒪᑦ ᑭᕆᐊᑦ-ᔨᕆᐅᑉ ᐃᓄᖏᑕ ᐂᓚᐅᖅᐹᑦ ᐊᑕᓂᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖁᑎᖓ, ᑐᓂᕚᓪᓗ ᐊᖑᒻᒧᑦ ᐊᐱᓇᑕᑉᒥᒃ ᐊᑎᓕᖕᒧᑦ ᓄᓇᖃᖅᑐᒧᑦ ᐱᖑᐊᖅᔫᑉ ᖄᖓᓂ; ᐃᕐᖕᓂᖓᓗ ᐃᓕᓯᕆ ᑲᒪᔨᐅᖁᔭᐅᓪᓗᓂ ᑐᒃᓯᐅᑦᔭᐅᓚᐅᖅᐳᖅ ᐃᑦᔪᕐᖕᓁᓕᑎᑕᐅᓪᓗᓂ.
2ᐊᑕᓂᐅᑉ ᐊᖏᕈᑎᖓᑕ ᐃᒃᓯᖅᕕᖁᑎᖓ ᑭᕆᐊᑦ-ᔨᕆᒻᒦᓚᐅᖅᐳᖅ ᐊᑯᓂ, ᐊᕐᕌᒍᓂᒃ 20-ᓂᒃ, ᑍᑦᓱᒪᓂᐅᑎᓪᓗᒍ ᐄᓴᕅᓕᒥᐅᑦ ᐃᓄᖏᑦ ᐃᓗᖏᖅᓱᖅᓗᑎᒃ ᓂᓪᓕᐊᖃᑦᑕᓚᐅᖅᐳᑦ ᐊᑕᓂᕐᖕᒧᑦ ᐃᑲᔪᖅᑕᐅᔪᒪᓪᓗᑎᒃ.
3ᓴᒧᐃᓕᓕ ᐅᖃᖅᐳᖅ ᐄᓴᕅᓕᒥᐅᑦ ᐃᓄᓕᒫᖏᓐᓄᑦ, “ᐊᑕᓂᕐᖕᒧᑦ ᐅᑎᕐᖕᓂᐊᕈᑦᓯ ᐆᒻᒪᑎᑦᓯᓐᓄᑦ ᐊᑕᖏᖅᑐᒧᑦ, ᑕᕝᕙ ᒎᑎᓐᖑᐊᑦ ᐱᒃᓴᔭᕆᓐᖏᑕᓯ ᐃᒋᑕᒃᓴᕆᕙᓯ ᒎᑎᓐᖑᐊᓪᓗ ᐊᕐᖕᓇᐅᑉ ᐋᔅᑕᕉᑎᐅᑉ ᐊᑦᔨᓐᖑᐊᖏᑦ, ᐆᒻᒪᑎᑦᓯᒍᑦ ᑐᓂᒃᑲᓐᓂᓕᕆᑦᓯ ᐊᑕᖏᖅᑐᒧᑦ ᐊᑕᓂᖅ ᐱᔨᑦᓯᖅᑕᑐᐊᕆᓕᖅᓗᒍ, ᑕᕝᕙ ᐱᐅᓕᓂᐊᖅᐹᓯ ᐱᓕᔅᑍᓂᒥᐅᑦ ᐱᔪᓐᓇᕐᖕᓂᖏᓐᓂᑦ.” 
4ᑕᕝᕙ ᐄᓴᕅᓕᒥᐅᑦ ᒎᑎᓐᖑᐊᓂᒃ ᐰᓕᒥᒃ ᐋᔅᑕᕉᑎᒥᒡᓗ ᐃᒋᑦᓯᓚᐅᖅᐳᑦ, ᐊᑕᓂᖅᓗ ᐱᔨᑦᓯᖅᑕᑐᐊᕆᓕᖅᓗᒍ.
5ᑭᖑᓂᐊᒍᑦ ᓴᒧᐃᓕ ᐅᖃᖅᐳᖅ, “ᐄᓴᕅᓕᒥᐅᓕᒫᑦ ᑲᑎᓚᐅᕆᑦᓯ ᒥᔅᐸᒥ, ᑐᒃᓯᐅᑎᓂᖅᐸᑦᓯᓗ ᐊᑕᓂᕐᖕᒧᑦ ᑍᑲᓂ.” 
6ᑍᒤᒻᒪᑦ ᑲᑎᓚᐅᖅᐳᑦ ᒥᔅᐸᒥ, ᐃᒪᕐᖕᒥᒃ ᖃᓗᓯᓪᓗᑎᒃ ᑯᕕᓪᓗᒍᓗ ᐂᑦᑑᑎᒋᓚᐅᖅᐹᑦ ᐊᑕᓂᕐᖕᒧᑦ, ᓂᕆᑦᑍᓕᓚᐅᖅᐳᓪᓗ ᐅᓪᓗᒥ ᑕᕝᕙᓂ, ᐅᖃᖅᓗᑎᒡᓗ, “ᐊᑕᓂᕐᖕᒧᑦ ᐊᔪᖅᑐᓕᓚᐅᖅᐳᒍᑦ.” ᑕᕝᕙᓂᓗ ᒥᔅᐸᒥ ᓴᒧᐃᓕᐅᑉ ᐄᓴᕅᓕᒥᐅᑦ ᐃᓗᐊᖏᑦᔪᑎᖏᓐᓂᑦ ᐃᓱᐊᖅᓯᑎᓚᐅᖅᐰᑦ.
7ᐱᓕᔅᑍᓂᒥᐅᓪᓕ ᑐᓴᕋᒥᒃ ᐄᓴᕅᓕᒥᐅᑦ ᑲᑎᓐᓂᖏᓐᓂᒃ ᒥᔅᐸᒥ, ᐱᓕᔅᑍᓂᒥᐅᑦ ᐊᖓᔪᖅᑳᖏᑦ ᑕᓪᓕᒪᑦ ᐅᓇᑕᕆᐊᖅᓕᖅᐳᑦ ᐄᓴᕅᓕᒥᓂᒃ. ᐄᓴᕅᓕᒥᐅᓪᓕ ᑕᒪᑐᒥᖓ ᑐᓴᕋᒥᒃ ᑲᑉᐱᐊᓱᓕᖅᐳᑦ ᐱᓕᔅᑍᓂᒥᐅᓂᒃ. 
8ᐅᖃᖅᓗᑎᒡᓗ ᓴᒧᐃᓕᒧᑦ, “ᑐᒃᓯᐊᖏᓐᓇᕆᑦ ᐊᑕᓂᕐᖕᒧᑦ ᒎᑎᑦᑎᓐᓄᑦ, ᐱᐅᓕᔭᐅᖁᓪᓗᑕ ᐱᓕᔅᑍᓂᒥᐅᑦ ᐱᔪᓐᓇᕐᖕᓂᖏᓐᓂᑦ.” 
9ᑕᕝᕙ ᓴᒧᐃᓕ ᑐᖁᑦᓯᕗᖅ ᓰᐱᐅᑉ ᓄᕐᕋᖓᓂᒃ ᐊᑕᖏᖅᓗᒍᓗ ᐃᑯᐊᓪᓚᒡᓗᒍ ᑐᓂᕐᕈᑎᒋᕚ ᐊᑕᓂᕐᖕᒧᑦ; ᑐᒃᓯᐊᖅᐳᖅᓗ ᐊᑕᓂᕐᖕᒧᑦ ᐄᓴᕅᓕᒥᐅᑦ ᐃᑲᔪᖅᑕᐅᖁᓪᓗᒋᑦ, ᐊᑕᓂᐅᓪᓗ ᑭᐅᕚ ᑐᒃᓯᐊᕈᑎᖓᓂᒃ. 
10ᓴᒧᐃᓕᓕ ᐃᑯᐊᓚᑦᓯᓪᓗᓂ ᑐᓂᓯᑎᓪᓗᒍ ᑐᓂᕐᕈᑎᒥᓂᒃ, ᐱᓕᔅᑍᓂᒥᐅᑦ ᖃᒡᓕᕗᑦ ᐅᓇᑕᕆᐊᓕᖅᓗᑎᒃ ᐄᓴᕅᓕᒥᐅᓄᑦ; ᐊᑕᓂᖅᓕ ᑲᓪᓕᓕᖅᑎᑦᓯᕗᖅ ᓂᐱᖅᑯᖅᑐᔪᖅᔪᐊᕐᖕᒥᒃ ᐱᓕᔅᑍᓂᒥᐅᑦ ᐱᓪᓗᒋᑦ ᑖᒃᑯᐊᓗ ᐅᐃᒻᒪᑦᓯᐊᓚᐅᖅᐳ ᓇᓗᓕᖅᓗᑎᒡᓗ; ᕿᒪᒃᓯᓪᓗᑎᒡᓗ ᐄᓴᕅᓕᒥᐅᓂᒃ. 
11ᐄᓴᕅᓕᒥᐅᓪᓕ ᒥᔅᐸᒥᑦ ᐊᐅᓪᓚᕋᒥᒃ ᒪᓕᒃᓴᖅᐳᑦ ᐱᓕᔅᑍᓂᒥᐅᓂᒃ, ᑐᖁᕅᓚᐅᖅᐳᑦ, ᐱᑦ-ᑳᕐᒧᑦ ᐊᒡᓛᑦ ᑎᑭᓗᑎᒃ.
12ᑕᕝᕙ ᓴᒧᐃᓕ ᐅᔭᕋᖕᒥᒃ ᑎᒍᓯᓪᓗᓂ ᐃᓕᕚ ᒥᔅᐸᐅᑉ ᔨᓴᓇᐅᓪᓗ ᐊᑯᓐᓂᖓᓄᑦ, ᐊᑦᓯᖅᐹᓗ ᐃᐱᓂᓯᕆᒥᒃ ᐅᖃᖅᓗᓂ, “ᑕᒪᐅᖓ ᑎᑭᓪᓗᒍ ᐊᑕᓂᐅᑉ ᐃᑲᔪᓚᐅᖅᐹᑎᒍᑦ.” 
13ᐱᓕᔅᑍᓂᒥᐅᑦ ᓵᓚᐅᓚᐅᖅᐳᑦ ᐄᓴᕅᓕᒥᐅᓪᓗ ᓄᓇᖓᓄᑦ ᐃᑎᒃᑲᓐᓂᓚᐅᕈᓐᓃᖅᓗᑎᒃ. ᐊᑕᓂᐅᓪᓗ ᐱᔪᓐᓇᕐᖕᓂᖓᑕ ᐱᓕᔅᑏᓂᒥᐅᑦ ᓵᓐᖎᓐᓇᓚᐅᖅᐰᖅ ᓴᒧᐃᓕᐅᑉ ᐃᓅᓂᓕᒫᖓᓂ. 
14ᐃᒡᓗᖓᓮᑦ ᐱᓕᔅᑍᓂᒥᐅᑦ ᑎᒍᓚᐅᖅᑕᖏᑦ ᐄᓴᕅᓕᒥᐅᓂᑦ ᐅᑎᖅᑎᑕᐅᓚᐅᖅᐳᑦ, ᐃᑯᕋᓂᓗ ᒑᑎᓗ ᐊᑯᓐᓂᖓᓃᑦᑐᑦ; ᐄᓴᕅᓕᒥᐅᑦ ᐅᑎᖅᑎᓚᐅᖅᐰᑦ ᐱᓕᔅᑍᓂᒥᐅᑦ ᐱᔪᓐᓇᕐᖕᓂᖏᓐᓂᑦ. ᐅᓇᑕᕐᖕᓂᖃᕈᓐᓃᓚᐅᖅᐳᓪᓗ ᐄᓴᕅᓕᒥᐅᑦ ᐊᒧᕅᑎᒥᐅᓪᓗ.
15ᓴᒧᐃᓕ ᐊᐅᓚᑦᓯᓚᐅᖅᐳᖅ ᐄᓴᕅᓕᒥᐅᓂᒃ ᐃᓅᓂᓕᒫᒥᓂ. 
16ᐊᕐᕌᒍᑕᒫᑦ ᐂᖃᑦᑕᓚᐅᖅᐳᖅ ᓄᓇᓕᖕᓄᑦ ᐱᑎᓕᒧᑦ, ᒋᐅᓪᒐᐅᓪᒧᑦ, ᒥᔅᐸᒧᓪᓗ; ᑖᒃᑯᓇᓂᓗ ᐊᑲᐅᖏᑦᔪᑕᐅᔪᑦ ᐋᖅᑭᒃᓱᖃᑦᑕᓚᐅᖅᐰᑦ. 
17ᐱᔭᕇᕌᖓᒥ ᐊᖏᕐᕋᖃᑦᑕᓚᐅᕆᕗᖅ ᕌᒪᒧᑦ, ᑕᕝᕙᓂ ᐊᖏᕐᕋᖃᕋᒥ, ᑕᕝᕙᓂᓗ ᐄᓴᕅᓕᒥᐅᓄᑦ ᐃᓱᒪᓕᐅᖅᑎᒋᔭᐅᓚᐅᖅᐳᖅ, ᑕᕝᕙᓂᓗ ᑐᓂᕐᕈᓯᖅᕕᓕᐅᓚᐅᖅᐳᖅ ᐊᑕᓂᕐᖕᒧᑦ.
