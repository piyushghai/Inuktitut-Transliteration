1ᑕᒫᓂ ᓇᓪᓕᐅᑦᑐᒥ ᐊᕐᕌᒍᒥ ᐅᐱᕐᖓᖅᑎᓪᓗᒍ, ᐊᖓᔪᖅᑳᖅᔪᐊᑉ ᐅᓇᑕᕆᐊᖅᕕᖓᓂ, ᔪᐊᐱᐅᑉ ᐅᓇᑕᖅᑐᒃᓮᑦ ᐊᐅᓪᓚᕈᑎᕔᑦ ᐊᒧᓁᑎᒥᐅᓪᓗ ᐃᓄᖏᑕ ᓄᓇᖓ ᓱᒃᑯᑎᖅᐹ, ᕌᐸᓗ ᓴᐱᕚ. ᑍᕕᑎᓕ ᔪᕉᓴᓚᒦᖏᓐᓇᓚᐅᖅᐳᖅ. ᔪᐊᐱᐅᓪᓗ ᕌᐸ ᓵᓚᒋᕚ, ᓱᓇᐅᔪᓐᓃᖅᑎᓪᓗᒍᓗ. 
2ᑍᕕᑎᐅᓪᓗ ᐊᖓᔪᖅᑳᖅᔪᐊᑉ ᓂᐊᖂᑎᖓ ᑎᒍᕚ ᓂᐊᖁᖓᓂᑦ; ᖃᐅᔨᓪᓗᒍᓗ ᒎᓘᑉ ᐅᖁᒤᓐᓂᖃᕐᖕᓂᖓᓂᒃ ᑖᓚᓐᑎᒥᒃ, ᓂᐊᖂᑎᓗ ᐅᔭᕋᖃᖅᐳᖅ ᑕᑯᒥᓇᖅᑐᓂᒃ; ᑍᕕᑎᐅᓪᓗ ᓂᐊᖁᖓᓄᑦ ᐃᓕᔭᐅᕗᖅ. ᐃᒡᓗᒐᓮᓪᓗ ᐱᖁᑎᕕᓂᖏᑦ ᑎᒍᕔᑦ, ᐊᖏᔪᖅᔪᐊᑦ. 
3ᐃᓄᖏᓪᓗ ᑕᕝᕙᓃᑦᑐᑦ ᑎᒍᕔᑦ, ᐱᓇᓱᐊᖅᑎᓕᖅᓗᒋᓪᓗ ᑭᓪᓘᑎᓄᑦ, ᓴᕕᕋᔭᖕᓄᓪᓗ ᓄᓇᓕᕆᑦᔪᑎᓄᑦ, ᐅᓕᒪᐅᑎᓄᓪᓗ; ᑍᕕᑎᐅᑉ ᐃᒡᓗᒐᓴᓕᒫᑦ ᑍᒫᒃ ᐱᓂᐊᖅᕕᒋᕔᑦ ᐊᒧᓁᑎᒥᐅᓪᓗ. ᑕᕝᕙ ᑍᕕᑎᓗ ᐃᓄᖁᑎᓕᒫᖏᓪᓗ ᔪᕉᓴᓚᒧᑦ ᐅᑎᖅᐳᑦ.
4ᑕᒪᑐᒪ ᑭᖑᕐᖓᓂ ᐅᓇᑕᓕᖅᐳᖅ ᒋᔨᕆᒥᒃ ᐱᓕᔅᑍᓂᒥᐅᓂᒡᓗ, ᑍᑦᓱᒪᓂ ᓯᐱᑬ ᕼᐅᓴᑍᑎᒥᐅᑕᖅ ᑐᖁᑦᓯᕗᖅ ᓯᐰᒥᒃ, ᑖᓐᓇ ᐃᓄᒃᐰᑦ ᕆᐰᒃᑯᑦ ᐃᓚᖏᑦᑕ ᑭᖑᕚᕆᔭᖓᑦ; ᐱᓕᔅᑍᓂᒥᐅᓪᓗ ᓵᓚᐅᕗᑦ. 
5ᐅᓇᑕᒃᑲᓐᓂᓕᕆᕗᓪᓗ ᐱᓕᔅᑍᓂᒥᐅᓂᒃ; ᐃᐅᓪᕼᐊᓇᓐᓗ ᔧᕆᐅᑉ ᐃᕐᖕᓂᖓ ᑐᖁᑦᓯᕗᖅ ᓚᕼᐊᒤᒥᒃ ᒍᓔᐊᑉ ᒋᑍᑎᒥᐅᑉ ᖃᑕᓐᖑᑎᖓᓂᒃ, ᖃᓗᒋᐊᖅᔪᐊᖓᑕᓗ ᐃᐳᖓ ᐅᒥᐊᑉ ᓇᐸᕈᑕᖓᑐᑦ ᓯᓕᒃᑎᒋᕗᖅ. 
6ᓱᓕ ᐅᓇᑕᒃᑲᓐᓂᓕᓚᐅᕆᕗᖅ ᒑᑎᒥ, ᑕᕝᕙᓂᓗ ᐊᖑᑎᑕᖃᖅᐳᖅ ᐊᖏᔪᖅᔪᐊᒥᒃ, ᐃᓄᒐᓐᖑᐊᓕᒃ ᐱᖓᓲᔪᖅᑐᓂᒃ ᐊᒡᒐᖏᓐᓂ ᐃᑎᒐᖏᓐᓂᓗ, ᑲᑎᓪᓗᒋᑦ ᐃᒡᓗᒃᑐᑦ 24-ᓂᒃ ᐃᓄᒐᓐᖑᐊᖃᖅᐳᖅ; ᑖᓐᓇᓗ ᐃᓄᒃᐸᖕᓄᑦ ᕌᐸᒃᑯᓐᓄᑦ ᑭᖑᕚᕆᔭᐅᕗᖅ. 
7ᐄᓴᕅᓕᒥᐅᓂᒡᓗ ᓱᕈᖅᑎᕆᓕᕐᖕᒪᑦ, ᔫᓇᑕᓂᐅᑉ ᓯᒥᐊᑉ ᐃᕐᖕᓂᖓᑕ, ᑍᕕᑎᐅᑉ ᖃᑕᓐᖑᑎᖓᑕ, ᑐᖁᑉᐹ. 
8ᑖᒃᑯᐊ ᑕᕝᕙ ᐃᓄᒃᐸᖕᓄᑦ ᕌᐸᒃᑯᓐᓄᑦ ᑭᖑᕚᕆᔭᐅᓚᐅᖅᑐᑦ ᒑᑎᒥᐅᑦ, ᑍᕕᑎᐅᑉ ᐱᔨᖏᑕᓗ ᐱᓇᓱᐊᕐᖕᓂᖏᑎᒍᑦ ᑐᖁᑕᐅᓚᐅᖅᑐᑦ.
