1ᐃᕗᕅᒥ ᐊᓄᕆᒥᑦ ᓂᕆᕗᖅ, ᒪᓕᒃᐳᖅᓗ ᐊᓄᕆᒥᒃ ᐅᓪᓗᓕᒫᖅ ᓯᕿᓂᐅᑉ ᓄᐃᕕᐊᓂᓐᖔᖅᑐᒥᒃ; ᓴᒡᓗᖃᑦᑕᓕᖅᐸᓪᓕᐊᑐᐃᓐᓇᖅᐳᑦ ᐱᕋᔭᖃᑦᑕᓕᖅᐸᓪᓕᐊᓪᓗᑎᒡᓗ; ᐊᖏᖃᑎᖃᖅᓯᒪᕗᓪᓗ ᐊᓯᕆᐊᒥᐅᓂᒃ, ᐅᖅᓱᐃᓪᓗ ᐂᑦᑑᑕᐅᕗᑦ ᐃᑦᔨᑉᑎᒧᑦ.” 
2ᐊᑕᓂᖅ ᔫᑕᒧᑦ ᐃᖅᑲᖅᑐᐃᑦᔪᑎᒃᓴᖃᖅᐳᖅ, ᔧᑯᓗ ᓱᒋᐊᕐᖕᓂᐊᖅᐹ ᐊᑐᖅᑕᖏᑦ ᒪᓕᒡᓗᒋᑦ, ᐊᑭᓕᕐᖕᓂᐊᖅᐹᓗ ᐱᓂᐊᕐᖕᓂᖏᑦ ᒪᓕᒡᓗᒋᑦ. 
3ᐃᒡᓕᐊᕐᖕᒦᓪᓗᑎᒃ ᓱᓕ ᐊᖓᔪᓂ ᑭᖕᒥᖓᒍᑦ ᑎᒍᓚᐅᖅᐹ, ᐱᕈᕇᕋᒥᓗ ᓲᖑᓂᓂ ᐊᑐᖅᓗᒍ ᒎᑎᒥᒃ ᐊᒃᓱᕈᖅᓗᓂ ᐹᖃᑎᖃᓚᐅᖅᐳᖅ. 
4ᐃᓛᒃ, ᐹᖃᑎᖃᓚᐅᖅᐳᖅ ᐂᖏᓕᒥᒃ ᓵᓚᖃᖅᓗᓂᓗ, ᖁᕝᕕᐅᖅᓗᓂ ᖁᕕᐊᒋᔭᐅᔪᒪᓕᓚᐅᖅᐳᖅ ᑖᑦᓱᒧᖓ. ᐱᑎᓕᒥ ᒎᑎᒥᒃ ᖃᐅᔨᓚᐅᖅᐳᖅ, ᑍᑲᓂᓗ ᒎᑎᐅᑉ ᐅᖃᖅᕕᒋᓚᐅᖅᐹ; 
5ᐊᑕᓂᖅ ᒎᑎ ᖁᑦᓯᖕᓂᖅᐹᖑᔪᖅ, ᐊᑕᓂᕐᖕᒥᒃ ᐊᑎᖃᖅᐳᖅ. 
6ᒎᑎᖕᓄᑦ ᐃᑲᔪᖅᑕᐅᓗᑎᑦ ᑖᑦᓱᒧᖓ ᐅᑎᓕᕆᑦ, ᓇᒡᓕᖕᓂᕐᖕᒥᒃ ᒪᓕᑦᓯᐊᕐᖕᓂᕐᖕᒥᒡᓗ ᑎᒍᒥᐊᑦᓯᐊᓕᕆᑦ, ᐅᑕᖅᑭᑦᓯᐊᖅᓗᑎᓪᓗ ᒎᑎᖕᓂᒃ ᑲᔪᓯᑦᓯᐊᖅᓗᑎᑦ.
7“ᑬᓇᓂᒥᐅᑦ ᓯᓔᕐᕆᒃᓯᔨᐅᕗᑦ, ᓱᓕᖏᑦᑐᓂᒃ ᐅᖁᒤᓐᓂᖅᓯᐅᑎᓂᒃ ᑎᒍᒥᐊᖅᐳᑦ, ᕿᒃᓵᒃᑎᑦᓯᔭᕆᐊᒃᓴᖅ ᖁᕕᐊᓱᒃᐳᑦ. 
8ᐃᕗᕅᑎᓕ ᐅᖃᓚᐅᖅᐳᖅ, ‘ᐊᒃᓱᐃᓕᕗᖓ, ᓇᖕᒥᓂᖅ ᐊᔪᖅᓴᕈᓐᓃᖅᑎᑉᐳᖓ; ᖃᐅᔨᔭᐅᓂᐊᓐᖏᓚᖓ ᐱᑦᓯᐊᖅᓯᒪᖏᓐᓂᓐᓂᒃ.’ 
9ᐅᕙᖓᐅᕗᖓ ᐊᑕᓂᖅ ᒎᑏᑦ, ᐃᑦᔨᑉᑎᒥᑦ ᐊᐅᓪᓚᖅᑎᑦᓯᓚᐅᖅᑐᖅ; ᑐᐱᕐᖕᒦᑎᒃᑲᓐᓂᕐᖕᓂᐊᖅᐸᑦᓯ, ᑍᑦᓱᒪᓂ ᐅᓪᓗᓂ ᐋᖅᑭᒃᑕᐅᓯᒪᓪᓗᑎᒃ ᓇᓪᓕᐅᓐᓂᖅᓯᐅᖅᕕᐅᕙᓚᐅᖅᑐᑎᑐᑦ. 
10ᐱᔪᖃᓛᖅᑐᒥᒃ ᐅᖃᖅᑎᓐᓄᑦ ᐅᖃᐅᑦᔨᖃᑦᑕᓚᐅᖅᐳᖓ; ᑕᑯᑎᑕᐅᓃᓪᓗ ᐅᓄᖅᓯᑎᓚᐅᖅᐸᒃᑲ, ᐱᔪᖃᓛᖅᑐᓂᒡᓗ ᐊᑦᔨᐅᔪᑎᒍᑦ ᓇᓗᓁᖅᓯᖃᑦᑕᓚᐅᖅᐳᖓ ᐅᖃᖅᑎᒃᑯᑦ. 
11ᒋᓕᐊᑎᒥ ᐊᔪᖅᑐᓕᓂᖅᑕᖃᖅᐸᑦ ᑕᒪᓐᓇ ᓄᖅᑲᓪᓚᕆᒍᒫᖅᐳᖅ; ᐃᒻᒧᒃᓯᐅᒐᕐᖕᓂᒃ ᒋᐅᓪᒐᐅᓪᒥ. ᑐᓂᕐᕈᓯᖅᕕᖏᑦ ᐅᔭᕋᒃᑎᑐᑦ ᖃᓕᕇᒃᓯᒪᔪᑎᑐᑦ ᑍᒤᑐᐃᓐᓇᕈᒫᖅᐳᑦ ᐱᕈᖅᓰᕕᖕᒥ.” 
12ᔧᑯ ᕿᒫᓚᐅᖅᐳᖅ ᓯᕆᐊᒧᑦ, ᐂᑉᐸᖅᑖᕈᒪᓂᕐᖕᒥᓄᑦ ᐱᔨᐅᓚᐅᖅᐳᖅ, ᓄᓕᐊᖅᑖᒥᓄᑦ ᐊᑭᓕᐅᑦᔨᓪᓗᓂ ᓰᐱᓂᒃ ᐰᖅᓯᔨᐅᓕᓚᐅᖅᐳᖅ. 
13ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᒍᑦ ᐊᑕᓂᐅᑉ ᐊᐅᓪᓚᐅᑎᓚᐅᖅᐹ ᐄᓴᕅᓕ ᐃᑦᔨᑉᑎᒥᑦ, ᐅᖃᖅᑎᒥᒍᓪᓗ ᐰᕆᓚᐅᖅᐹ. 
14ᐃᕗᕅᒻ ᓂᓐᖓᒃᓴᖅᓗᓂᐅᒃ ᓂᓐᖓᒃᑎᓚᐅᖅᐹ; ᑍᒤᒻᒪᑦ ᐊᑕᓂᐅᑉ ᐸᓯᔭᒃᓴᐅᓂᖏᑦ ᐊᐅᓈᖅᑎᑦᓯᓂᒃᑯᑦ ᑖᑦᓱᒧᖓ ᐱᑎᑦᓱᒫᖅᐰᑦ, ᐊᑭᓂᐊᕈᒫᖅᐹᓗ ᐋᖅᑭᒋᐊᖅᑕᐅᔭᕆᐊᖃᕐᖕᓂᖓ ᒪᓕᒡᓗᒍ.
