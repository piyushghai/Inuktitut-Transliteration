1ᐸᐅᓗᓯᒥᑦ, ᕾᖁᔭᐅᓯᒪᔪᒥᑦ ᐋᐴᓯᑕᓕᐅᖁᓪᓗᒍ ᙭ᔅᑑᓯ ᔩᓱᓯᒧᑦ, ᒎᑎᐅᑉ ᐱᖁᔨᓂᖓᒍᑦ, ᐅᒃᐱᖅᑑᖃᑎᑦᑎᓐᓂᓪᓗ ᓲᔅᑎᓃᓯᒥᑦ.
2ᒎᑎᐅᑉ ᐃᓚᒌᒃᑐᖁᑎᖏᓐᓄᑦ ᐅᒃᐱᖅᑐᓄᑦ ᑯᕆᓐᑎᒦᑦᑐᓄᑦ, ᐃᑦᔪᕐᖕᓁᑎᑕᐅᓯᒪᔪᓄᑦ ᔩᓱᓯ ᙭ᔅᑑᓯᒃᑯᑦ, ᐃᑦᔪᕐᖕᓁᑎᑕᐅᖁᓪᓗᒋᑦ ᕾᖁᔭᐅᓯᒪᔪᓕᒫᓄᑦ ᑐᒃᓯᐊᖅᐸᒃᑐᓄᓪᓗ ᐊᑕᓂᐅᑉ ᔩᓱᓯ ᙭ᔅᑑᓯᐅᑉ ᐊᑎᖓᓄᑦ, ᐊᑕᓂᕆᔭᒥᖕᓄᑦ ᐊᑕᓂᕆᔭᑦᑎᓐᓄᓪᓗ.
3ᐱᔪᓐᓇᖅᑎᑦᓯᓂᕐᖕᒥᓄᑦ ᓮᒻᒪᖅᑎᑦᓯᓂᕐᖕᒥᓄᓪᓗ ᒎᑎᐅᑉ ᐊᑖᑕᑦᑕ ᐊᑕᓂᐅᓪᓗ ᔩᓱᓯ ᙭ᔅᑑᓯᐅᑉ ᐃᓚᒋᓕᓯ.
4ᑍᒪᓐᖓᓕᒫᖅ ᒎᑎ ᖁᔭᒋᕙᒃᐸᕋ ᐱᑦᔪᑎᒋᓪᓗᓯ ᐱᔪᓐᓇᖅᑎᑦᓯᓂᖓ ᐃᓕᑦᓯᓐᓄᑦ ᑐᓂᔭᐅᓚᐅᕐᖕᒪᑦ ᙭ᔅᑑᓯ ᔩᓱᓯᒃᑯᑦ. 
5ᑖᑦᓱᒨᓇ ᐊᔪᖅᓴᓐᖏᑎᑕᐅᒐᑦᓯ ᖃᓄᓕᒫᖅ ᐅᖃᓪᓚᖕᓂᑦᓯᒍᑦ ᖃᐅᔨᒪᓂᑦᓯᒍᓪᓗ. 
6᙭ᔅᑑᓯᒥᒃ ᐊᔪᕆᖅᑐᐃᑦᔪᑕᐅᓯᒪᔪᑦ ᐃᓕᑦᓯᓐᓄᑦ ᑐᓐᖓᕕᖃᑦᓯᐊᓕᕐᖕᒪᑕ ᐃᓕᑦᓯᓐᓂ. 
7ᑍᒤᒻᒪᑦ ᐅᒃᐱᕐᖕᓂᒃᑯᑦ ᑐᓂᕐᕈᓯᐊᖃᕐᖕᓂᕐᖕᒥᒃ ᖃᓄᓕᒫᖅ ᐊᔪᖅᓴᓐᖏᓚᓯ, ᕿᓚᓈᖅᓗᓯᓗ ᐅᑕᖅᑭᓪᓗᓯ ᐊᑕᓂᑦᑕ ᔩᓱᓯ ᙭ᔅᑑᓯᐅᑉ ᓴᖅᑭᑦᓱᒫᕐᖕᓂᖓᓂᒃ. 
8ᑖᑦᓱᒪ ᓱᖁᓯᔪᐃᑎᓐᓂᐊᖅᐹᓯ ᓯᓚᖅᔫᑉ ᐃᓱᐊᓄᑦ, ᐸᓯᔭᒃᓴᐅᖁᓇᓯ ᐊᑕᓂᑦᑕ ᔩᓱᓯᐅᑉ ᙭ᔅᑑᓯᐅᑉ ᐅᓪᓗᖓᓂ. 
9ᒎᑎ ᓱᖁᓯᔪᐃᑦᑑᖕᒪᑦ, ᕾᖁᔨᓯᒪᔪᖅ ᐃᓕᑦᓯᓐᓂᒃ ᐃᓅᖃᑎᖃᖁᓪᓗᓯ ᐃᕐᖕᓂᖓᓂᒃ, ᔩᓱᓯ ᙭ᔅᑑᓯᒥᒃ ᐊᑕᓂᕐᖕᒥᒃ.
10ᐱᖁᒻᒪᕆᒃᐸᑦᓯ ᐃᓅᖃᑎᒃᑲ, ᐊᑕᓂᑦᑕ ᔩᓱᓯ ᙭ᔅᑑᓯᐅᑉ ᐱᔪᓐᓇᖅᑎᑦᓯᓂᖓᒍᑦ, ᐊᖏᖃᑎᒌᑦᓯᐊᖁᓪᓗᓯ ᐅᖃᐅᓯᑦᓯᒍᑦ ᐃᓕᑦᓯᓐᓄᓪᓗ ᐊᕕᓯᒪᐅᑎᖁᓇᓯ, ᑲᑎᓐᖓᑦᓯᐊᖅᓗᓯᓕ ᐊᑕᐅᓯᐅᖁᓪᓗᓯ ᐃᓱᒪᑦᓯᒍᑦ ᐱᓂᐊᕐᖕᓂᑦᓯᒍᓪᓗ. 
11ᑲᓗᐃᒃᑯᑦ ᐃᒡᓗᒥᐅᖃᑎᖏᓐᓂᑦ ᑐᓴᖅᑎᑕᐅᓚᐅᕋᒪ, ᐃᓚᒃᑳ, ᐂᕙᖃᑦᑕᕐᖕᓂᑦᓯᓐᓂᒃ. 
12ᐃᒫᒃ ᓇᓗᓁᖅᓯᓚᐅᖅᓚᖓ ᐃᓚᓯ ᐃᓚᖓᑦ ᐅᖃᖅᐳᖅ, “ᐸᐅᓗᓯᒧᑦ ᒪᓕᒃᑎᐅᕗᖓ,” ᐊᓯᐊᓗ “ᐊᐴᓗᓯᒧᑦ ᒪᓕᒃᑎᐅᕗᖓ,” ᐊᓯᐊᓗ “ᓰᐸᓯᒧᑦ ᒪᓕᒃᑎᐅᕗᖓ,” ᐊᓯᐊᓗ “᙭ᔅᑑᓯᒧᑦ ᒪᓕᒃᑎᐅᕗᖓ.” 
13᙭ᔅᑑᓯ ᐊᕕᒃᑐᖅᓯᒪᕚ? ᐸᐅᓗᓯ ᓴᓐᓂᖓᔪᓕᖕᒧᑦ ᐱᓪᓗᓯ ᑭᑭᐊᒃᑐᖅᑕᐅᓚᐅᖅᐹ? ᐅᕝᕙᓗ ᐸᐅᓗᓯᒧᑦ ᐃᓕᓐᓂᐊᖅᑎᐅᖁᓪᓗᓯ ᐹᑉᑎᑕᐅᓚᐅᖅᐱᓰ?
14ᒎᑎ ᖁᔭᒋᕙᕋ ᓇᓕᑦᓯᓐᓂᒃ ᐹᑉᑎᑦᓯᓚᐅᖏᓐᓇᒪ ᑯᕆᔅᐸᓯᐅᑉ ᒊᐊᓯᐅᓪᓗ ᐊᓯᖏᓐᓂᒃ, 
15ᓇᓕᖅᓯ ᐅᖃᕈᓐᓇᖁᓇᒍ ᐅᕙᓐᓄᑦ ᐃᓕᓐᓂᐊᖅᑎᐅᓂᐊᖅᓗᓂ ᐹᑉᑎᑕᐅᓯᒪᓂᕋᖅᓗᓂ. 
16(ᐃᓛᒃ, ᐹᑉᑎᑦᓯᓚᐅᕆᕗᖓ ᓯᑎᐹᓇᓯᒥᒃ ᐃᒡᓗᒥᐅᖃᑎᖏᓐᓂᒡᓗ. ᐊᓯᖏᓐᓂᒡᓕ, ᐹᑉᑎᑦᓯᓚᐅᕐᖕᒪᖔᕐᖕᒪ ᐃᖅᑲᐅᒪᓐᖏᓚᖓ.) 
17᙭ᔅᑑᓯᐅᑉ ᑎᓕᓚᐅᖏᒻᒪᖓ ᐹᑉᑎᓯᔭᖅᑐᖁᓗᖓ ᐅᖃᐅᓰᓪᓕ ᑐᓴᕈᒥᓇᖅᑐᑦ ᐊᔪᕆᖅᑐᐃᑦᔪᑕᐅᖁᓪᓗᒋᑦ ᑎᓕᔭᐅᓯᒪᕗᖓ, ᐃᓄᐃᑦ ᓯᓚᑐᓂᖓ ᒪᓕᒡᓗᒍ ᐊᔪᕆᖅᑐᐃᖁᓇᖓ, ᙭ᔅᑑᓯᐅᑉ ᓴᓐᓂᖓᔪᓕᖕᒥ ᑐᖁᓚᐅᕐᖕᓂᖓᑕ ᐱᔪᓐᓇᕐᖕᓂᖓ ᓴᓐᖐᓕᑎᑕᐅᖁᓇᒍ.
18᙭ᔅᑑᓯᐅᑉ ᓴᓐᓂᖓᔪᓕᖕᒥ ᑭᑭᐊᒃᑐᖅᑕᐅᓂᖓᑕ ᐊᔪᕆᖅᑑᑕᐅᓂᖓ ᓯᓔᑦᑑᕗᖅ ᐊᓯᐅᓯᒪᔪᓄᑦ; ᐅᕙᑦᑎᓐᓄᓪᓕ ᐱᐅᓕᔭᓯᒪᔪᓄᑦ ᐱᔪᓐᓇᕐᖕᓂᐅᕗᖅ ᒎᑎᒥ. 
19ᐊᒡᓚᖕᓂ ᑎᑎᕋᖅᓯᒪᖕᒪᑦ,
20ᓇᐅᒡᓕ ᓯᓚᑐᔪᑦ? ᓇᐅᒡᓕ ᐃᓕᓯᒪᔪᑦ? ᓯᓚᖅᔪᐊᕐᖕᒥᐅᓪᓗ ᐃᓕᖅᑯᓯᖏᓐᓂᒃ ᖃᐅᔨᒪᑦᓯᐊᖅᑐᑦ ᓇᓃᓕᖅᐹᑦ? ᒎᑎᐅᓪᓕ ᓯᓚᖅᔪᐊᕐᖕᒥᐅᑦ ᓯᓚᑐᓂᖏᑦ ᓯᓔᓐᓂᓐᖑᖅᑎᓚᐅᖅᐰᑦ.
21ᒎᑎᐅᑉ ᓯᓚᑐᓂᕐᖕᒥᓄᑦ ᓯᓚᖅᔪᐊᕐᖕᒥᐅᑦ ᓇᖕᒥᓂᖅ ᓯᓚᑐᓂᕐᖕᒥᒃᑎᒍᑦ ᑐᑭᓯᔪᓐᓇᖅᑎᓐᖏᓔᑦ ᒎᑎᒥᒃ. ᒎᑎᓕ ᐊᑲᐅᒃᓴᖅᐳᖅ ᑖᒃᑯᐊ ᓯᓔᓐᓇᓱᒋᔭᖏᑎᒍᑦ ᐅᖃᐅᓯᕆᔭᑦᑎᒍᑦ ᐅᒃᐱᕈᓱᒃᑐᑦ ᐱᐅᓕᔪᒪᓪᓗᒋᑦ. 
22ᔫᑎᑦ ᑲᒪᓇᖅᑐᓂᒃ ᑕᑯᔪᒪᕗᑦ ᒍᕇᑭᓪᓗ ᓯᓚᑐᓂᕐᖕᒥᒃ ᕿᓂᖅᓗᑎᒃ, 
23ᐅᕙᒍᓪᓕ ᐊᔪᕆᖅᑐᐃᑦᔪᑎᖃᖅᐳᒍᑦ ᙭ᔅᑑᓯᒥᒃ ᑭᑭᐊᒃᑐᖅᑕᐅᓚᐅᖅᑐᒥᒃ, ᔫᑎᓄᑦ ᐊᒡᕕᐊᕈᑎᒋᔭᐅᔪᒥᒃ, ᔫᑎᐅᖏᑦᑐᓄᓪᓗ ᓯᓔᓐᓂᐅᓇᓱᒋᔭᐅᓪᓗᓂ; 
24ᒎᑎᐅᓪᓕ ᕾᖁᓯᒪᔭᖏᓐᓄᑦ, ᑕᒤᓐᓄᑦ ᔫᑎᓄᑦ ᒍᕇᑭᓄᓪᓗ, ᙭ᔅᑑᓯ ᒎᑎᒧᑦ ᐱᔪᓐᓇᕐᖕᓂᐅᕗᖅ ᓯᓚᑐᓂᐅᓪᓗᓂᓗ ᒎᑎᒧᑦ. 
25ᒎᑎᐅᑉ ᓯᓔᑦᑑᔮᕐᖕᓂᖓ ᓯᓚᑐᓂᖅᓴᐅᖕᒪᑦ ᐃᓄᖕᓂᑦ, ᒎᑎᐅᓪᓗ ᓴᓐᖐᑦᑑᔮᕐᖕᓂᖓ ᓴᓐᖏᓂᖅᓴᐅᓪᓗᓂ ᐃᓄᖕᓂᑦ.
26ᐃᓅᖃᑎᒃᑲ, ᐃᖅᑲᐅᒪᓕᕆᑦᓯ ᖃᓄᐃᑦᑐᓚᐅᕐᖕᒪᖔᑦᓯ ᒎᑎᒧᑦ ᕾᖁᔭᐅᑎᓪᓗᓯ. ᐃᓛᓯᒍᑦ ᐃᓄᐃᑦ ᐃᓕᖅᑯᓯᖓ ᒪᓕᒡᓗᒍ ᓯᓚᑐᔫᓚᐅᖅᐳᓯ, ᐃᓛᓯᒍᓪᓗ ᐱᓪᓚᕆᐅᓚᐅᖅᐳᓯ, ᐃᓛᓯᒍᓪᓗ ᐃᕐᖕᓂᐊᖑᓯᒪᓚᐅᖅᐳᓯ ᐊᖓᔪᖅᑳᑎᒍᑦ. 
27ᒎᑎᓕ ᓂᕈᐊᓚᐅᖅᐳᖅ ᓯᓚᖅᔪᐊᕐᖕᒥᐅᓄᑦ ᓯᓔᓐᓇᓱᒋᔭᐅᔪᑦ ᐊᑐᖅᓗᒋᑦ ᓯᓚᑐᔪᑦ ᑲᓐᖑᓱᒃᑎᑦᓱᒪᓪᓗᒋᑦ, ᓯᓚᖅᔪᐊᕐᖕᒥᐅᓂᓪᓗ ᓴᓐᖐᓐᓇᓱᒋᔭᐅᔪᓂᒃ ᒎᑎ ᓂᕈᐊᓚᐅᖅᐳᖅ ᓯᓚᖅᔪᐊᕐᖕᒥ ᓴᓐᖏᔪᑦ ᑲᓐᖑᓱᒃᑎᑦᓱᒪᓪᓗᒋᑦ. 
28ᓯᓚᖅᔪᐊᕐᖕᒥᐅᓄᑦ ᒥᑭᓐᓂᖅᐸᐅᓇᓱᒋᔭᐅᔪᑦ ᓱᓇᑐᐃᓐᓁᑦ ᓇᕐᕈᓇᖅᑐᓪᓗ ᓱᓇᐅᖏᑦᑐᓪᓗ ᓂᕈᐊᕆᓚᐅᖅᐰᑦ, ᓯᓚᖅᔪᐊᕐᖕᒥᐅᓄᑦ ᐊᑐᕐᖕᓇᖅᑑᓇᓱᒋᔭᐅᔪᑦ ᓱᓇᐅᔪᓐᓃᖁᓪᓗᒋᑦ. 
29ᓇᓪᓕᐊᑦ ᑖᑦᓱᒪ ᓵᖓᓂ ᐃᒻᒥᓂᒃ ᓂᖅᑐᕈᑎᒃᓴᖃᖁᓇᒍ. 
30ᑖᑦᓱᒨᓇᓕ ᑭᓯᐊᓂ ᙭ᔅᑑᓯ ᔩᓱᓯᒦᒃᑲᑦᓯ, ᒎᑎᐅᓪᓗ ᐅᕙᑦᑎᓐᓄᑦ ᙭ᔅᑑᓯ ᓯᓚᑐᓂᓐᖑᖅᑎᑉᐹ, ᑖᑦᓱᒨᓇᓗ ᐃᓱᐊᖅᑐᓕᔪᓐᖑᖅᑎᑉᐹᑎᒍᑦ, ᐃᑦᔪᕐᖕᓁᑦᑐᓐᖑᖅᑎᓪᓗᑕᓗ, ᐱᐅᓕᔭᐅᑦᔪᑎᒋᓪᓗᑎᒍᓗ; 
31ᑍᒤᒻᒪᑦ, ᐊᒡᓚᖕᓂ ᑎᑎᕋᖅᓯᒪᕗᖅ, “ᓂᖅᑐᕈᒪᔫᑉ ᐊᑕᓂᖅ ᓂᖅᑐᕈᑎᒋᓕᐅᒃ.”
