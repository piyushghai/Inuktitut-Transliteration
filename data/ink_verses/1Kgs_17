1ᐃᓔᑦᔭ ᑎᓯᐰᑎᒥᐅᑕᖅ, ᒋᓕᐊᑏᑦ ᓄᓇᖓᓂᑦ, ᐅᖃᖅᐳᖅ ᐂᕼᐊᑉᒧᑦ, “ᐊᑕᓂᖅ ᐄᓴᕅᓕᒥᐅᑦ ᒎᑎᖓ ᐃᓅᖕᒪᑦ, ᑖᑦᓱᒪ ᓵᖓᓂ ᓇᖏᖅᐳᖓ, ᐂᔪᖓᓇᖅᑐᖃᕐᖕᓂᐊᓐᖏᓚᖅ ᓯᓚᓗᖃᕐᖕᓂᐊᕈᓐᓃᖅᓗᓂᓗ ᐊᕐᕌᒍᓂ ᑖᒃᑯᓇᓂ, ᐱᖁᔨᓕᖅᓗᖓ ᐅᖃᓚᐅᖏᓐᓂᓐᓂ.”
2ᐊᑕᓂᐅᓪᓗ ᐅᖃᐅᓯᖓ ᑎᑭᑉᐳᖅ ᑖᑦᓱᒧᖓ, ᐅᖃᖅᓗᓂ, 
3“ᑕᒫᓐᖓᑦ ᐊᐅᓪᓚᓕᕆᑦ ᓯᕿᓐᓂᓕᖅᕕᐅᑉ ᓇᓛᓄᑦ, ᐃᔨᖅᓗᑎᓪᓗ ᑰᖕᒧᑦ ᓯᐊᕆᔅᒧᑦ, ᔪᐊᕐᑕᓂᒧᑦ ᑰᒃᑐᒧᑦ. 
4ᑕᕝᕙᓐᖓᓪᓗ ᑰᒐᓛᖕᒥᑦ ᐃᒥᖃᑦᑕᕈᒫᖅᐳᑎᑦ, ᑐᓗᒊᓪᓗ ᑎᓕᔪᒫᖅᐸᒃᑲ ᐃᓕᖕᓂᒃ ᓂᕆᑎᑦᓯᖁᓪᓗᒋᑦ.”
5ᑕᕝᕙ ᑕᕝᕙᓐᖓᑦ ᐊᐅᓪᓚᖅᐳᖅ ᐊᑕᓂᐅᑉ ᐅᖃᐅᓯᖏᑦ ᒪᓕᒡᓗᒋᑦ; ᐂᓪᓗᓂᓗ ᑰᖕᒧᑦ ᓯᐊᕆᔅᒧᑦ, ᔪᐊᕐᑕᓂᒧᑦ ᑰᒃᑐᒧᑦ. 
6ᑐᓗᒊᑦ ᐂᑦᑐᐃᖃᑦᑕᓚᐅᖅᐳᑦ ᓂᐊᖂᔭᒥᑦ ᓂᕿᒥᒡᓗ ᐅᓪᓛᒃᑯᑦ, ᐅᓐᓄᒃᑯᓪᓗ ᑍᒫᑦᓮᓐᓇᖅ, ᑰᒐᓛᖕᒥᓪᓗ ᐃᒥᖃᑦᑕᓚᐅᖅᐳᖅ. 
7ᐊᑯᓂᐅᖏᑦᑐᖅᓗ ᑰᒃ ᐸᓂᖅᐳᖅ, ᓯᓚᓗᓚᐅᖏᒻᒪᑦ ᓄᓇᒥ.
8ᐊᑕᓂᐅᑉ ᐅᖃᐅᓯᖓᓄᑦ ᑎᑭᑕᐅᕗᖅ, ᐅᖃᖅᓗᓂ, 
9“ᒪᑭᓕᕆᑦ, ᐂᓗᑎᓪᓗ ᔨᕆᐸᑕᒧᑦ, ᓮᑐᓂᒦᑦᑐᒧᑦ, ᑍᑲᓃᓕᖅᓗᑎᓪᓗ. ᑕᑯᒋ, ᐅᐃᒡᒐᕐᖕᓂᕐᖕᒥᒃ ᑎᓕᓯᕗᖓ ᐃᓕᖕᓂᒃ ᓂᕆᑎᑦᓯᖃᑦᑕᖁᓪᓗᒍ.” 
10ᑕᕝᕙ ᒪᑭᑉᐳᖅ ᐊᐅᓪᓚᖅᓗᓂᓗ ᔨᕆᐸᑕᒧᑦ; ᐃᒡᓗᒐᓮᓪᓗ ᐃᑎᖅᑕᖅᕕᖓᓄᑦ ᑎᑭᓐᓇᒥ, ᐅᐃᒡᒐᕐᖕᓂᖅᑕᖃᓚᐅᖅᐳᖅ ᑲᑎᖅᓱᐃᔪᒥᒃ ᕿᔪᖕᓂᒃ ᐃᑯᐊᓪᓚᖅᑯᑎᒃᓴᓂᒃ; ᑕᕝᕙ ᕾᖁᕚ ᐅᖃᐅᑎᓪᓗᒍᓗ, “ᐃᒥᕐᖕᒥᒃ ᒥᑭᔪᒥᒃ ᕾᑦᓯᓚᐅᕆᑦ ᐃᒥᐅᑎᒧᑦ, ᐃᒥᕐᖕᓂᐊᕋᒪ.” 
11ᐂᒃᓯᓕᖅᑎᓪᓗᒍ, ᕾᖁᕚ ᐅᖃᐅᑎᓪᓗᒍᓗ, “ᓂᐊᑰᔭᒥᒡᓗ ᒥᑭᔪᒥᒃ ᐱᓯᒪᔭᕐᖕᓂᒃ ᕾᑦᓯᓗᑎᑦ.”
12ᑖᓐᓇᓗ ᑭᐅᕗᖅ, “ᐊᑕᓃᖅ ᒎᑏᑦ ᐃᓅᖕᒪᑦ, ᓂᐅᖂᔭᒥᒃ ᐆᑕᒃᓴᖃᓐᖏᓚᖓ, ᐃᑎᒪᓐᓄᑦ ᑭᓯᐊᓂ ᓈᒻᒪᒃᑐᒥᒃ ᓂᐊᖂᔭᒃᓴᖃᖅᐳᖓ ᐴᒍᑕᕐᖕᒦᑦᑐᒥᒃ, ᐅᖅᓱᒥᒡᓗ ᒥᑭᔪᒥᒃ; ᒫᓐᓇᓗ, ᕿᔪᖕᓂᒃ ᐃᑯᐊᓪᓚᖅᑯᑎᒃᓴᓂᒃ ᑲᑎᖅᓱᐃᕗᖓ ᓂᐊᖂᔭᓕᐅᕈᒪᓪᓗᖓ ᐃᕐᖕᓂᕋᓗ ᓂᕆᐊᖅᔪᒍᓐᓇᖁᓪᓗᓄᒃ, ᑭᖑᓂᐊᒍᓪᓗ ᑐᖁᓗᓄᒃ.”
13ᑕᕝᕙ ᐃᓔᑦᔭᐅᑉ ᐅᖃᐅᑎᕚ, “ᑲᑉᐱᐊᓱᒃᑍᓕᒋᑦ; ᐂᓕᕆᑦ ᐅᖃᐅᓯᕆᔭᑎᑦ ᑲᔪᓯᑎᓕᒃᑭᑦ; ᑭᓯᐊᓂᓕ ᒥᑭᔪᒥᒃ ᓂᐊᖂᔭᓕᐅᖅᑳᖅᑐᒃᓴᐅᕗᑎᑦ ᐅᕙᓐᓄᑦ ᕾᓪᓗᒍᓗ, ᑭᖑᓂᐊᒍᑦ ᐃᓕᖕᓄᑦ ᐃᕐᖕᓂᕐᖕᓄᓪᓗ ᓂᐊᖂᔭᓕᐅᖅᑐᒃᓴᐅᕗᑎᑦ. 
14ᐊᑕᓂᖅ, ᐄᓴᕅᓕᒥᐅᑦ ᒎᑎᖓ ᐃᒫᒃ ᐅᖃᖅᐳᖅ, ‘ᓂᐊᖂᔭᒃᓴᖅ ᐴᒍᑕᕐᖕᒦᑦᑐᖅ ᓄᖑᓐᓂᐊᓐᖏᓚᖅ, ᐅᖅᓱᖅᓗ ᐴᒍᑕᕐᖕᒦᑦᑐᖅ ᓴᓗᐊᕐᖕᓂᐊᓐᖏᓚᖅ, ᐊᑕᓂᖅ ᓯᓚᓗᒃᑎᑦᓯᓚᐅᖅᑳᖅᑎᓐᓇᒍ ᓄᓇᒥ.’”
15ᑕᕝᕙ ᐊᕐᖕᓇᖅ ᑍᒫᒃ ᐱᓇᓱᐊᓚᐅᖅᐳᖅ ᐃᓔᑦᔭᐅᑉ ᐅᖃᐅᓯᕆᔭᖏᑦ ᒪᓕᒡᓗᒋᑦ; ᑖᓐᓇᓗ, ᐊᕐᖕᓇᐅᓪᓗ ᐃᒡᓗᒥᐅᖃᑎᖏᑦ ᓂᕆᖃᑦᑕᓚᐅᖅᐳᑦ ᐅᓪᓗᓂᒃ ᐅᓄᖅᑐᓂᒃ. 
16ᓂᐊᖂᔭᒃᓴᖅ ᐴᒍᑕᕐᖕᒦᑦᑐᖅ ᓄᖑᓚᐅᓐᖏᓚᖅ, ᐅᖅᓱᖅᓗ ᓴᓗᐊᓚᐅᓐᖏᓚᖅ, ᐊᑕᓂᐅᑉ ᐅᖃᐅᓯᖏᑦ ᐃᓔᑦᔭᒃᑯᑦ ᐅᖃᐅᓯᕆᓚᐅᖅᑕᖏᑦ ᒪᓕᒡᓗᒋᑦ.
17ᑕᒪᑐᒪ ᑭᖑᕐᖓᒍᑦ ᐊᕐᖕᓇᐅᑉ ᐃᒡᓗᒥᒃ ᓇᖕᒥᓂᓕᐅᑉ ᐃᕐᖕᓂᖓ ᖃᓂᒻᒪᒃᐳᖅ; ᖃᓂᒪᓂᕐᖕᒥᓄᑦ ᐱᐅᔪᓐᓃᖅᐸᓪᓕᐊᒐᒥ ᐊᓂᕐᖕᓂᖃᕈᓐᓃᖅᐳᖅ. 
18ᑕᕝᕙ ᐊᕐᖕᓇᖅ ᐃᓔᑦᔭᒧᑦ ᐅᖃᖅᐳᖅ, “ᒎᑎᐅᑉ ᐃᓄᖁᑎᖓ, ᓱᓇᒥᒃ ᐅᕙᓐᓄᑦ ᓈᒻᒪᒃᓴᖏᑦᔪᑎᖃᖅᐱᑦ? ᐊᔪᖅᑐᓕᓂᓐᓃᒃ ᐃᖅᑬᑎᑦᓯᔭᖅᑐᖅᐲᑦ, ᐃᕐᖕᓂᕋᓗ ᑐᖁᑎᓪᓗᒍ?”
19ᐃᓔᑦᔭᐅᑉ ᐅᖃᐅᑎᕚ, “ᐃᕐᖕᓃᑦ ᕾᓚᐅᕈᒃ.” ᑎᒍᕚᓗ ᑖᑦᓱᒪᓐᖓᑦ, ᐊᒡᔭᖅᓗᒍᓗ ᖁᓛᓄᑦ, ᐃᒡᓗᕈᓯᕐᖕᒥᓄᑦ ᓇᔪᖅᑕᒥᓄᑦ, ᐃᒡᓕᕐᖕᒥᓄᓪᓗ ᓇᓪᓚᖅᑎᑉᐹ. 
20ᓂᐱᖅᑯᖅᑐᓪᓗᓂᓗ ᐊᑕᓂᕐᖕᒧᑦ ᑐᒃᓯᐊᖅᐳᖅ, “ᐊᑕᓃᖅ ᒎᑏᒃ, ᕿᒃᓵᖕᓇᖅᑐᖃᖅᑎᑦᓯᕖᑦ ᐊᕐᖕᓇᒧᑦ ᐅᐃᒐᕐᖕᓂᕐᖕᒧᑦ ᑐᔪᕐᖕᒥᕕᒋᔭᓐᓄᑦ, ᐃᕐᖕᓂᖓ ᑐᖁᑎᓪᓗᒍ?” 
21ᐃᒻᒥᓂᒡᓗ ᖄᖓᓄᐊᖃᑦᑕᖅᐳᖅ ᐱᖓᓱᐊᖅᑎᖅᓗᓂ, ᐊᑕᓂᕐᖕᒧᓪᓗ ᑐᒃᓯᐊᖅᐳᖅ, “ᐊᑕᓃᖅ ᒎᑎᒐ, ᑐᒃᓯᐊᖅᐳᖓ, ᓱᕈᓯᐅᑉ ᑕᕐᖕᓂᖓ ᐅᑎᖅᑎᓚᐅᕈᒃ ᑕᕝᕗᖓ.” 
22ᐊᑕᓂᐅᓪᓗ ᐃᓔᑦᔭᐅᑉ ᓂᐱᖓ ᑐᓴᖅᐹ; ᓱᕈᓯᐅᓪᓗ ᑕᕐᖕᓂᖓ ᐅᑎᖅᑎᑉᐹ ᑖᑦᓱᒧᖓ, ᐃᓅᓕᖅᐳᖅᓗ.
23ᐃᓔᑦᔭᐅᓪᓗ ᓱᕈᓯᖅ ᖁᓛᓂᑦ ᑕᐅᓄᓐᖓᐅᑎᕚ ᐊᑖᓄᑦ ᐃᒡᓗᒧᑦ, ᐊᓈᓇᖓᓄᓪᓗ ᑐᓂᕚ; ᐃᓔᑦᔭᓗ ᐅᖃᖅᐳᖅ, “ᑕᑯᒋᑦ, ᐃᕐᖕᓃᑦ ᐃᓅᕗᖅ!”
24ᐊᕐᖕᓇᖅᓗ ᐃᓔᑦᔭᒧᑦ ᐅᖃᖅᐳᖅ, “ᒫᓐᓇ ᖃᐅᔨᕗᖓ ᒎᑎᐅᑉ ᐃᓄᖁᑎᒋᖕᒪᑎᑦ, ᐊᑕᓂᐅᓪᓗ ᐅᖃᐅᓯᖓ ᖃᓂᒃᑰᖅᑐᖅ ᓱᓕᖕᒪᑦ.”
