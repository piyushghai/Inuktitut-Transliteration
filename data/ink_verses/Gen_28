1ᐂᓴᑭᐅᑉ ᔧᑯ ᕾᖁᕚ ᓱᖏᖅᑐᕈᒪᓪᓗᒍ, ᐱᖁᔨᓂᕐᖕᒥᓂᒡᓗ ᐅᖃᐅᑎᕚ, “ᓄᓕᐊᓂᒃᑍᓕᒋᑦ ᑬᓇᓂᒥᐅᑦ ᐊᕐᖕᓇᖏᓐᓂᑦ. 
2ᒪᑭᓕᕆᑦ, ᐊᐅᓪᓚᖅᓗᑎᑦ ᐸᑖᓐ-ᐊᕋᒻᒧᑦ, ᐱᑐᐃᓕᐅᑉ ᐊᓈᓇᕕᑦ ᐊᑖᑕᖓᑕ ᐊᖏᕐᕋᖓᓄᑦ; ᑍᑲᓐᖓᓪᓗ ᓄᓕᐊᖅᑖᖅᓗᑎᑦ, ᓔᐸᓂᐅᑉ ᐊᓈᓇᕕᑦ ᐊᓂᖓᑕ ᐸᓂᖏᑕ ᐃᓚᖓᓐᓂᒃ. 
3ᒎᑎᐅᑉ ᐊᔪᒐᖃᖏᑦᑑᑉ ᓮᒻᒪᖅᑎᓐᓂᐊᖅᐹᑎᑦ ᕿᑐᕐᖓᖃᖅᑎᓪᓗᑎᓪᓗ, ᐅᓄᖅᑐᓂᒃ, ᐃᓅᒋᐊᒃᑐᖅᔪᐊᓐᖑᖁᓪᓗᓯ. 
4ᑖᑦᓱᒪ ᑐᓂᓯᕕᒋᓕᑎᑦ ᑭᖑᕚᑎᓪᓗ ᐂᕝᕙᕋᕼᐋᒻ ᓮᒻᒪᖅᑎᑕᐅᑦᔪᑎᖏᓐᓂᒃ, ᓄᓇ ᑕᒪᓐᓇ ᐱᑕᕆᓂᐊᕋᕕᐅᒃ ᓂᐅᕐᕈᐊᖑᕕᒋᔧᑦ ᒎᑎᐅᑉ ᑐᓂᓚᐅᖅᑕᖓ ᐂᕝᕙᕋᕼᐋᒧᑦ.” 
5ᐂᓴᑭᐅᑉ ᔧᑯ ᐊᐅᓪᓚᖅᑎᑉᐹ; ᐂᓪᓗᓂᓗ ᐸᑖᓐ-ᐊᕋᓐᒧᑦ ᓔᐸᓂᒧᑦ, ᐱᑐᐃᓕᐅᑉ ᐃᕐᖕᓂᖓᓄᑦ ᐊᕋᒥᐊᒥᐅᑕᕐᖕᒧᑦ, ᕇᐱᑲᐅᑉ ᐊᓂᖓᓄᑦ, ᔧᑯᑉ ᐄᓴᐅᓪᓗ ᐊᓈᓇᖓᑕ.
6ᐄᓴᓗ ᖃᐅᔨᒐᒥ ᐂᓴᑭᐅᑉ ᔧᑯ ᓮᒻᒪᖅᑎᓯᒪᖕᒪᒍ ᐸᑖᓐ-ᐊᕋᒧᓪᓗ ᓄᓕᐊᖅᑖᕆᐊᖅᑐᖁᓪᓗᒍ ᑕᐅᕙᓐᖓᑦ, ᐅᖃᐅᑎᓚᐅᕐᖕᒪᒍᓗ ᓮᒻᒪᖅᑎᓐᓇᒥᐅᒃ, “ᑬᓇᓂᒥᐅᑦ ᐊᕐᖕᓇᖏᓐᓂᑦ ᓄᓕᐊᓂᒃᑍᓕᒋᑦ.” 
7ᖃᐅᔨᓪᓗᓂᓗ ᔧᑯ ᓈᓚᒡᓗᓂ ᐊᑖᑕᒥᓂᒃ ᐊᓈᓇᒥᓂᒡᓗ ᐸᑖᓐ-ᐊᕋᒻᒧᐊᖅᓯᒪᓂᖓᓂᒃ. 
8ᐄᓴᓗ ᑐᑭᓯᓪᓗᓂ ᐊᑖᑕᖓ ᐂᓴᑭ ᖁᕕᐊᒋᔭᖃᖏᓐᓂᖓᓂᒃ ᐊᕐᖕᓇᓂᒃ ᑬᓇᓂᒥᐅᑕᕐᖕᓂᒃ. 
9ᑍᒤᒻᒪᑦ ᐄᓴ ᐃᓯᒥᐅᓪᒧᐊᖅᐳᖅ ᐂᕝᕙᕋᕼᐋᒻ ᐃᕐᖕᓂᖓᓄᑦ, ᐸᓂᖓᓂᒡᓗ ᓄᓕᐊᓂᒡᓗᓂ, ᐊᑎᖃᖅᑐᒥᒃ ᒪᕼᐊᓚᑕᒥᒃ, ᓂᐰᐅᑎᐅᑉ ᓇᔭᖓᓂᒃ.
10ᔧᑯ ᐱᐊᕐᓯᐸᒥᑦ ᐊᐅᓪᓚᖅᐳᖅ, ᕼᐊᕋᓐ ᑐᕌᖅᓗᒍ. 
11ᐃᓂᒃᓴᒧᓪᓗ ᑎᑭᓐᓇᒥ, ᑕᕝᕙᓂ ᓯᓂᒃᑕᖅᐳᖅ, ᓯᕿᓂᖅ ᓂᐱᓯᒪᓕᖅᑎᓪᓗᒍ. ᐅᔭᕋᖕᒥᒃ ᑕᒫᓐᖓᑦ ᐱᓪᓗᓂ, ᐊᑭᓯᓕᐅᑎᓪᓗᒍ ᓇᓪᓚᖅᐳᖅ ᓯᓂᒐᓱᓕᖅᓗᓂ. 
12ᓯᓐᓇᒃᑐᖅᐳᖅᓗ ᑕᑯᓪᓗᓂ ᒪᔪᕋᐅᑎᓂᒃ ᓄᓇᒥᑦ, ᐃᓱᐊ ᕿᓚᖕᒧᑦ ᑎᑭᓯᒪᓪᓗᓂ; ᑕᑯᒋᓪᓗ ᒎᑎᐅᑉ ᐂᖏᓕᖏᑦ ᑕᒪᐅᓇ ᒪᔪᕋᖅᐸᒃᓗᑎᑦ ᐊᖅᑲᖅᑎᖃᑦᑕᖅᐳᑦ. 
13ᐊᑕᓂᖅᓗ ᑕᑯᕚ ᓇᖏᖅᑐᖅ ᖁᓛᓂ ᐅᖃᖅᓗᓂᓗ, “ᐊᑕᓂᐅᕗᖓ, ᓯᕗᓕᖅᐱᑦ ᐂᕝᕙᕋᕼᐋᒻ ᐂᓴᑭᐅᓪᓗ ᒎᑎᖓ; ᑐᓂᓯᕕᒋᓂᐊᕋᒃᑭᑦ ᑭᖑᕚᒃᓴᑎᓪᓗ ᑕᒪᑐᒥᖓ ᓄᓇᒥᒃ ᓇᓚᕝᕕᒋᔭᕐᖕᓂᒃ. 
14ᑭᖑᕚᑎᑦ ᓄᓇᒥ ᐳᔪᕋᖅᑎᑐᑦ ᐅᓄᖅᑎᒋᔪᒫᖅᐳᑦ, ᓄᓇᖁᑎᖏᓪᓗ ᐅᖓᓯᒃᑐᓄᑦ ᑎᑭᐅᒪᔪᒫᖅᐳᑦ; ᐸᐅᖓ ᐅᓄᖓᓗ ᓯᑭᓂᐅᑉ ᓄᐃᕕᐊᑕ ᓇᓛᓄᑦ ᓂᐱᕕᐊᑕᓗ ᓇᓛᓄᑦ; ᐃᕝᕕᓪᓗ ᑭᖑᕚᑎᓪᓗ ᐊᖅᑯᑎᒋᓗᒋᑦ ᐃᓅᖃᑎᒋᒡᔪᐊᑦ ᓄᓇᖅᔪᐊᕐᖕᒦᑦᑐᑦ ᓮᒻᒪᖅᑎᑕᐅᔪᒫᖅᐳᑦ. 
15ᑕᑯᒋᓪᓗ ᐃᓚᒌᓐᓇᕐᖕᓂᐊᖅᐸᒋᑦ ᓴᐳᑎᓯᒪᓗᑎᓪᓗ ᓇᒧᑐᐃᓐᓇᖅ ᐂᒐᓗᐊᕈᕕᑦ, ᓄᓇᒧᓪᓗ ᑕᒪᑐᒧᖓ ᐅᑎᖅᑎᑦᓱᒫᕆᕙᒋᑦ; ᕿᒪᖕᓂᐊᓐᖏᓚᒋᑦ ᐅᖃᐅᓯᕆᔭᓕᒫᒃᑲ ᐃᓕᖕᓄᑦ ᐊᑐᓚᐅᖏᓐᓂᖏᓐᓂ.”
16ᔧᑯ ᐃᖅᑯᒻᒪᕋᒥ ᐅᖃᓕᖅᐳᖅ, “ᓱᓕᔪᒥᒃ ᐊᑕᓂᖅ ᒫᓃᑉᐳᖅ ᓇᔪᖅᑕᓐᓂ; ᖃᐅᔨᓐᓂᓐᖏᓚᕋᓘᓐᓃᑦ.” 
17ᑲᑉᐱᐊᓱᓕᖅᓗᓂᓗ ᐅᖃᖅᐳᖅ, “ᑲᒪᓇᖅᑐᖅᔪᐊᖑᕗᖅ ᓇᔪᖅᑕᕋ ᑕᒪᓐᓇ! ᑕᒫᓂ ᒎᑎᐅᑉ ᐃᒡᓗᖓ ᓇᔫᑎᓪᓚᕆᒃᐳᖅ; ᑖᓐᓇ ᕿᓚᖕᒧᑦ ᐃᑎᖅᑕᖅᕕᐅᕗᖅ.”
18ᔧᑯ ᐅᓪᓛᕋᖅᔪᒃᑯᑦ ᒪᑭᓐᓇᒥ, ᐅᔭᕋᒃ ᐊᑭᓯᕆᔭᓂ ᐲᖅᓱᒍ ᓇᑉᐸᖅᐹ, ᖄᖓᒍᓪᓗ ᐸᐅᕐᖕᒊᑦ ᐅᖅᓱᖓᓂᒃ ᑯᕝᕕᕆᓪᓗᒍ. 
19ᑖᓐᓇᓗ ᓇᔪᖅᑕᓂ ᐊᑎᖃᖅᑎᓕᖅᐹ ᐱᑎᓕᒥᒃ; ᑕᕝᕙᓂ ᓄᓇᓕᕕᓃᑦ ᑍᔭᐅᕙᓚᐅᖅᐳᑦ ᓚᔾᒥᒃ ᓯᕗᓂᖓᒍᑦ. 
20ᑕᕝᕙ ᔧᑯ ᐅᖃᕕᒃᐳᖅ, ᐅᖃᖅᓗᓂ, “ᒎᑎᐅᑉ ᓇᔪᕐᖕᓂᐊᖅᐹᖓ ᓴᐳᑎᓯᒪᓗᖓᓗ ᐊᖅᑯᑎᒋᓂᐊᖅᑕᓐᓂ, ᓂᕿᒃᓴᖃᖅᑎᓪᓗᖓᓗ, ᐊᓐᓅᕋᒃᓴᖃᖅᑎᓪᓗᖓᓗ, 
21ᐅᑎᕐᖕᒥᒍᒪᓗ ᖃᓄᐃᖏᓪᓗᖓ ᐊᑕᑕᒪ ᐊᖏᕐᕋᖓᓄᑦ, ᑕᕝᕙ ᐊᑕᓂᖅ ᒎᑎᒋᔪᒫᖅᐸᕋ. 
22ᐅᓇ ᐅᔭᕋᒃ, ᓇᑉᐸᖅᑎᑕᕋ, ᒎᑎᐅᑉ ᐃᒡᓗᖃᖅᕕᒋᔪᒫᖅᐹ; ᑐᓂᓯᕕᒋᔪᒫᖅᐸᒋᓪᓗ ᕾᑕᓕᒫᖅᐱᑦ ᑕᓪᓕᒪᐅᔪᖏᓐᓂᒃ.”
