1“ᐊᑕᓂᕐᖕᒧᑦ ᒎᑎᑦᓯᓐᓄᑦ ᕿᑐᕐᖓᐅᒐᑦᓯ; ᐃᓕᑦᓯᓐᓂᒃ ᑭᓪᓕᐊᔪᒃᓴᐅᓐᖏᓚᓯ ᐅᕝᕙᓗ ᓴᓕᔪᒃᓴᐅᓐᖏᓚᓯ ᓄᔧᕈᑎᓗᓯ, ᑐᖁᔪᑦ ᐱᔪᑎᒋᓗᒋᑦ. 
2ᐊᑕᓂᕐᖕᒧᑦ ᒎᑎᑦᓯᓐᓄᑦ ᐃᓄᖁᑎᒋᔭᐅᒐᑦᓯ ᐃᑦᔪᕐᖕᓁᑦᑐᖁᑎᒋᔭᐅᓪᓗᓯ, ᐊᑕᓂᐅᑉ ᓂᕈᐊᖅᓯᒪᖕᒪᓯ ᓇᖕᒥᓂᕆᔪᒪᓪᓗᓯ, ᓄᓇᖅᔪᐊᕐᖕᒦᑦᑐᓕᒫᑦ ᐊᑯᕐᖓᓐᓂᑦ.”
3“ᓱᓇᒥᒡᓘᓐᓃᑦ ᓂᕆᔪᒃᓴᐅᓐᖏᓚᓯ ᐊᑕᓂᐅᑉ ᓴᓗᒪᖏᑦᑑᓂᕋᖅᑕᖏᓐᓂᒃ. 
4ᒪᑯᐊ ᑕᕝᕙ ᐆᒪᔪᐃᑦ ᓂᕆᔪᓐᓇᖅᑕᓯ; ᐃᒻᒧᒃᓯᐅᒊᑦ, ᓰᐲᑦ, ᒎᑦᓰᓪᓗ, 
5ᑐᒃᑐᖓᔪᐃᑦ, ᓰᐲᓪᓗ ᓄᔪᐊᖅᑐᑦ, ᒎᑦᓰᓪᓗ ᓄᔪᐊᖅᑐᑦ, ᑐᒃᑑᔮᖅᑐᓪᓗ ᐃᐱᒃᓯᒥᒡᓗ ᑍᔭᐅᔪᑦ, ᐋᓐᑎᓘᑉᒥᒡᓗ ᑍᔭᐅᔪᑦ, ᓰᐱᐅᔮᖅᑐᓪᓗ ᖃᖅᑲᒥᐅᑍᑦ. 
6ᖃᓄᐃᑦᑐᑐᐃᓐᓁᑦ ᐆᒪᔪᑦ ᐃᑎᒐᖏᑦ ᑯᑭᖃᖅᑐᑦ ᒪᕐᕉᓕᖅᑲᖓᔪᓂᒃ ᑕᒧᓗᕋᐅᔭᖅᐸᒃᑐᓪᓗ ᐆᒪᔪᓕᒫᓂᑦ ᑕᒪᒃᑯᐊ ᓂᕆᔪᓐᓇᖅᐸᓯ. 
7ᐆᒪᔪᐃᓪᓕ ᓂᕆᔭᐅᔭᕆᖃᓐᖏᓚᑦ ᑭᓯᐊᓂ ᐃᑎᒐᖏᑦ ᑯᑭᖃᖅᐸᑕ ᒪᕐᕉᓕᖅᑲᖓᔪᓂᒃ ᑕᒧᓗᕋᐅᔭᖅᐸᒡᓗᑎᒡᓗ. ᒪᑯᐊ ᓂᕆᔭᒃᓴᕆᓐᖏᓚᓯ ᑳᒥᓖᑦ, ᐅᑲᓖᑦ, ᓂᖅᔪᑏᓪᓗ ᐹᑦᔪᕐᒥᒃ ᐊᑎᓖᑦ. ᑕᒪᒃᑯᐊ ᑕᒪᑦᔭ ᓴᓗᒪᖏᓐᓂᕋᖅᑕᐅᔭᕆᐊᓖᑦ; ᑕᒧᓗᕋᐅᔭᖅᐸᒃᑑᒐᓗᐊᑦ ᑯᑭᖏᑦ ᒪᕐᕉᓕᖅᑳᖓᖏᒻᒪᑕ. 
8ᑰᒃᑰᓯᓂᒃ ᓂᕆᔪᒃᓴᐅᓐᖏᓚᓯ, ᑕᒪᒃᑯᐊ ᓴᓗᒪᖏᑦᑑᓂᕋᖅᑕᐅᔪᒃᓴᐅᖕᒪᑕ; ᐃᑎᒐᖏᑦ ᑯᑭᖃᖅᑑᒐᓗᐊᑦ ᒪᕐᕉᓕᖅᑲᖓᔪᓂᒃ ᑭᓯᐊᓂᓕ ᑕᒧᓗᕋᐅᔭᖅᐸᖏᒻᒪᑕ; ᑕᒪᒃᑯᐊ ᑕᒪᑦᔭ ᓂᖅᔪᑏᑦ ᓂᕆᔭᕆᐊᖃᓐᖏᑕᓯ ᑐᖁᖓᑎᓪᓗᒋᓪᓘᓐᓃᑦ ᐊᒃᑐᕆᐊᖃᓐᖏᓚᓯ.
9ᖃᓄᐃᑦᑐᑐᐃᓐᓇᕐᖕᓂᒡᓕ ᓂᕆᔪᓐᓇᖅᐳᓯ ᐃᒪᕐᖕᒥᐅᑕᓂᒃ ᐃᖃᓗᖕᓂᒃ ᐸᐱᕈᖃᖅᐸᑕ ᑲᕕᓯᖃᖅᐸᑕᓗ ᓂᕆᔪᓐᓇᖅᐸᓯ, 
10ᐸᐱᕈᖃᖏᑦᑐᓪᓕ ᑲᕕᓯᖃᖏᑦᑐᓪᓗ ᓂᕆᔭᒃᓴᕆᓐᖏᓇᓯ; ᑕᒪᒃᑯᐊ ᓴᓗᒤᑦᑑᖕᒪᑕ ᐃᓕᑦᓯᓐᓄᑦ.
11ᑎᖕᒥᐊᓂᒃ ᖃᓄᐃᑦᑐᑐᐃᓐᓇᕐᖕᓂᒃ ᓴᓗᒪᓂᕋᖅᑕᐅᔪᓂᒃ ᓂᕆᔪᓐᓇᖅᐳᓯ. 
12ᒪᑯᐊᓕ ᑕᕝᕙ ᑎᖕᒥᐊᑦ ᓂᕆᔭᕆᐊᖃᓐᖏᑕᓯ; ᓇᒃᑐᕋᓖᑦ, ᐅᒃᐱᒡᔪᐊᑦ, ᓇᒃᑐᕋᓕᐅᔮᖅᑐᑦ, ᑭᒡᒐᕖᑦ, 
13ᓂᕿᑐᖅᑏᑦ ᐸᓴᕐᑦᒥᒃ ᐊᑎᓖᑦ, ᑭᒡᒐᕕᐊᖅᔪᐃᓪᓗ, ᑬᑦᓗ ᐊᑦᔨᒐᓚᓕᒫᖏᓪᓗ; 
14ᑐᓗᒐᓕᒫᓪᓗ ᐊᑦᔨᒐᓚᓕᒫᖏᓪᓗ; 
15ᑎᖕᒥᐊᖅᔪᐊᓪᓗ ᑎᖏᔪᓐᓇᖏᑦᑐᑦ, ᑭᒡᒐᕕᐊᖅᔫᔮᖅᑐᓪᓗ ᐅᓐᓄᐊᒃᑯ ᖃᖓᑕᕙᒃᑐᑦ, ᓇᐅᔧᓪᓗ, ᕿᓐᓄᐊᔪᐊᓪᓗ, ᐊᑦᔨᒐᓚᓕᒫᖏᓪᓗ; 
16ᐅᒃᐱᒡᔪᐊᓪᓗ ᒥᑭᔪᑦ ᐊᖏᓂᖅᓮᓪᓗ, ᕼᐃᓐᓯᓂᒡᓗ ᑍᔭᐅᔪᑦ ᐃᒪᕐᖕᒥᐅᑍᑦ 
17ᐱᓕᑲᓃᓪᓗ, ᑲᕆᐊᓃᓪᓗ ᕙᐅᓪᓮᑦ ᑐᖁᖓᔪᖅᓯᐅᖅᑏᓪᓗ ᑯᕐᒧᕌᓐᑎᓪᓗ, 
18ᓂᐅᑯᑖᓖᓪᓗ ᓯᑐᐊᕆᒃᒥᒃ ᑍᔭᐅᔪᑦ, ᓂᐅᑯᑖᓖᓪᓗ ᕼᐃᕌᓂᒥᒃ ᐊᑎᓖᑦ, ᐊᑦᔨᒐᓚᓕᒫᖏᓪᓗ; ᕼᐅᐳᐃᓪᓗ ᐅᓐᓄᐊᖅᓯᐅᑏᓪᓗ ᐃᓴᕈᓖᑦ.
19ᖁᐱᕐᕈᓕᒫᓪᓗ ᐃᓴᕈᓖᑦ ᑕᒪᒃᑯᐊ ᐃᓕᑦᓯᓐᓄᑦ ᓴᓗᒤᑉᐳᑦ; ᓂᕆᔭᐅᔭᕆᐊᖃᕋᑎᒡᓗ. 
20ᐃᓴᕈᓕᓕᒪᓪᓕ ᖁᐱᕐᕈᐃᑦ ᓴᓗᒪᔪᑦ ᓂᕆᔪᓐᓇᖅᐸᓯ.
21ᓂᖅᔪᑎᓂᒃ ᐃᒻᒥᖕᓂᒃ ᑐᖁᔪᕕᓂᕐᖕᓂᒃ ᓂᕆᔪᒃᓴᐅᓐᖏᓚᓯ; ᓄᓇᖃᑎᑐᖃᕆᓐᖏᑕᑦᓯᓐᓄᑦ ᓄᓇᑦᓯᓐᓃᑦᑐᒧᑦ ᑐᓂᔪᓐᓇᖅᐸᓯ ᓂᕆᔭᐅᖁᓪᓗᒋᑦ ᑖᒃᑯᓄᖓ, ᐅᕝᕙᓗ ᓄᓇᖃᑎᒋᓐᖏᑕᑦᓯᓐᓄᑦ ᐊᓯᑦᓯᓐᓃᑦᑐᓄᑦ ᓂᐅᕐᕈᑎᒋᔪᓐᓇᖅᐸᓯ; ᐃᓕᑦᓯᓕ ᐊᑕᓂᕐᖕᒧᑦ ᒎᑎᑦᓯᓐᓄᑦ ᐃᓄᖁᑕᐅᕗᓯ ᐃᑦᔪᕐᖕᓁᑦᑑᓪᓗᓯ.
22“ᑕᓪᓕᒪᐅᔪᐃᖅᑐᒃᓴᐅᕗᓯ ᐱᕈᖅᓯᐊᒃᓴᑦᓯ ᐃᓕᐅᕋᓚᐅᖅᑕᓯ ᐱᕈᖅᑎᑕᓕᒫᖏᓐᓂᒃ, ᐱᕈᖅᓰᕕᖕᓂᑦ ᐊᕐᕌᒍᑕᒫᑦ ᐱᕈᖅᑎᑉᐸᒃᑕᑦᓯᓐᓂᑦ. 
23ᑕᕝᕙ ᐊᑕᓂᐅᑉ ᒎᑎᑦᓯ ᓵᖓᓂ, ᑐᒃᓯᐊᖅᕕᒃᓴᐅᖁᓪᓗᒍ ᓂᕈᐊᖅᓯᒪᔭᖓᓄᐊᖅᑐᒃᓴᐅᕗᓯ; ᑕᓪᓕᒪᐅᔪᐃᕈᑎᓯ ᓂᕆᔭᒃᓴᕆᕙᓯ ᓂᐊᖂᔭᒃᓮᑦ, ᐅᐂᓃᓪᓗ, ᓇᐹᖅᑐᐃᓪᓗ ᐸᐅᕐᖓᖏᑕ ᐅᖅᓱᖏᑦ, ᐃᒻᒧᒃᓯᐅᒐᖁᑎᑦᓯᓪᓗ ᓰᐱᖁᑎᑦᓯᓗ ᓯᕗᓪᓕᖅᐹᒥᒃ ᐃᕐᖕᓂᐊᕆᓯᒪᔭᖏᑦ. ᑐᑭᓯᕙᓪᓕᐊᖁᓪᓗᓯ ᐊᑕᓂᕐᖕᒥᒃ ᒎᑎᑦᓯᓐᓂᒃ ᑍᒪᓐᖓᓕᒫᖅ ᐃᓕᕋᓱᒋᐊᖃᕐᖕᓂᕐᖕᒥᒃ. 
24ᑐᒃᓯᐊᖅᕕᒃᓴᐅᖁᔭᐅᓯᒪᔪᖅᓕ ᓇᔪᖅᑕᑦᓯᓐᓂᑦ ᐅᖓᓯᓗᐊᖅᐸᑦ, ᐊᔪᕐᖕᓇᖅᐸᓪᓗ ᑕᓪᓕᒪᐅᔪᐃᕆᐊᖅᑐᕆᐊᒥᒃ, ᑕᕝᕙ ᐊᑕᓂᐅᑉ ᒎᑎᑦᓯ ᓮᒻᒪᖅᑎᓯᒪᒃᐸᓯ, ᑕᓪᓕᒪᐅᔪᖏᓐᓂᒃ ᐋᑦᓯᕕᒋᔭᕆᐊᓕᐅᑉ ᐅᖓᓯᓗᐊᕐᖕᓂᖓᓄᑦ ᐊᑕᓂᐅᑉ ᒎᑎᑦᓯ ᓂᕈᐊᖅᓯᒪᔭᖓ, ᐊᑎᖓᓂ ᑐᒃᓯᐊᖅᕕᒃᓴᐅᖁᓯᒪᔭᖓ ᑕᕝᕙ ᐃᒫᒃ ᐱᔪᒃᓴᐅᕗᓯ: 
25ᑖᒃᑯᐊ ᓂᐅᕐᕈᑎᒋᔭᒃᓴᕆᕙᓯ ᑮᓇᐅᔭᓐᖑᖅᑎᖔᖅᓗᒋᑦ ᑖᒃᑯᐊᓗ ᓇᒃᓴᖅᓗᒋᑦ ᐂᔪᒃᓴᐅᕗᓯ ᐊᑕᓂᐅᑉ ᒎᑎᕕᑦ ᓂᕈᐊᖅᓯᒪᔭᖓᓄᑦ. 
26ᑮᓇᐅᔧᓪᓗ ᓂᐅᕕᐅᑎᒋᔪᓐᓇᖅᐸᑎᑦ ᐱᔪᒪᔭᑐᐃᓐᓇᕐᖕᓂᒃ ᐃᒻᒧᒃᓯᐅᒐᕐᖕᒥᒡᓘᓐᓃᑦ, ᓰᐱᒥᒡᓘᓐᓃᑦ, ᐅᐂᓂᒥᒡᓘᓐᓃᑦ, ᓴᓐᖏᔪᒥᒡᓘᓐᓃᑦ ᐃᒥᐊᓗᖕᒥᒃ, ᓂᕆᔪᒪᔭᑐᐃᓐᓇᕐᖕᓂᒃ ᐃᒥᕈᒪᔭᕐᖕᓂᒡᓘᓐᓃᑦ ᐊᑕᓂᐅᑉ ᒎᑎᑦᓯ ᓵᖓᓂ, ᐃᓚᑎᑦ ᐃᒡᓗᒥᐅᖃᑎᑎᑦ ᐃᓚᒋᓗᒋᑦ ᓂᕆᔪᒃᓴᐅᕗᓯ ᖁᕕᐊᓱᖃᑎᒌᒡᓗᓯ.
27ᓕᕔᑉ ᑭᖑᕚᖏᑦ ᒥᓂᑕᒃᓴᕆᓐᖏᓚᓯ ᓄᓇᖅᑲᑎᒋᔭᓯ, ᑖᒃᑯᐊ ᓇᖕᒥᓂᖅ ᓄᓇᖁᑎᖃᖏᒻᒪᑕ ᑭᖑᕐᖑᑎᔭᒃᓴᖃᕋᑎᒡᓗ. 
28ᐊᕐᕌᒍᑦ ᐱᖓᓱᑦ ᐊᓂᒍᕌᖓᑕ ᑕᒫᑦ ᐱᕈᖅᑎᑕᕕᓂᑦᓯ ᓂᐊᖂᔭᒃᓮᑦ ᑕᓪᓕᒪᐅᔪᖏᓐᓂᒃ ᑲᑎᑦᓯᔪᒃᓴᐅᕗᓯ ᑕᒪᒃᑯᐊᓗ ᓄᓇᒋᔭᑦᓯᓐᓂ ᑲᑎᑕᒃᓴᕆᕙᓯ. 
29ᓕᕔᑉ ᑭᖑᕚᖓ, ᑖᓐᓇ ᓇᖕᒥᓂᖅᑕᖅᓯᒪᖏᒻᒪᑦ ᓄᓇᖁᑎᒃᓴᒥᓂᒃ, ᓄᓇᖃᑎᑐᖃᕆᓐᖏᑕᓯ ᐱᖃᑕᐅᔭᕆᐊᖃᕆᕗᑦ, ᐃᓕᐊᖅᔪᐃᓪᓗ, ᐅᐃᒡᒐᕐᖕᓃᓪᓗ ᑕᕝᕙᓂ ᓄᓇᖃᑎᒋᔭᓯ. ᑖᒃᑯᐊᓗ ᕾᔪᒃᓴᐅᕗᑦ ᓂᕆᓗᑎᒃ ᐊᕿᐊᑦᑐᖅᓗᑎᒡᓗ; ᑕᕝᕙ ᐊᑕᓂᐅᑉ ᒎᑎᑦᓯ ᓮᒻᒪᖅᑎᓐᓂᐊᖅᐹᓯ ᖃᓄᓕᒫᖅ ᐱᓇᓱᐊᕐᖕᓂᕆᔭᑦᓯᓐᓂ.”
