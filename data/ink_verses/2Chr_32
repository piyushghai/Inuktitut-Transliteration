1ᐱᑦᓯᐊᕐᖕᓃᑦ ᑕᒪᒃᑯᐊ ᑭᖑᕐᖓᒍᑦ, ᐊᓯᕆᐊᑉ ᐊᖓᔪᖅᑳᖅᔪᐊᖓ ᓯᓇᑯᕆᑉ ᑎᑭᓐᓇᒥ ᓵᓚᖃᖅᐳᖅ ᔫᑕᒥᒃ, ᑕᖕᒫᖅᐳᖅᓗ ᓴᐴᓗᑕᓖᑦ ᐃᒡᓗᒐᓮᑦ ᓴᓂᐊᓄᑦ, ᐃᓱᒪᓪᓗᓂ ᓵᓚᒋᔪᒪᓪᓗᒋᑦ ᐃᒻᒥᓄᐃᓐᓇᖅ ᐱᑦᔪᑎᒋᓗᓂ. 
2ᕼᐃᔨᑬᐊᓕ ᑕᑯᒐᒥ ᓯᓇᑯᕆᐅᑉ ᑎᑭᓐᓂᖓᓂᒃ, ᐅᓇᑕᕈᒪᓂᖓᓂᒡᓗ ᔪᕉᓴᓚᒥᒃ, 
3ᐋᖅᑭᒃᓱᐃᖃᑎᖃᓕᖅᐳᖅ ᐊᖓᔪᖅᑳᖁᑎᒥᓂᒃ ᐊᔪᖏᑦᑐᖅᔪᐊᖁᑎᒥᓂᒡᓗ ᐃᒥᕐᖕᒥᒃ ᓄᓇᒥᑦ ᑰᒃᑐᒥᒃ ᓄᖅᑲᖅᑎᑦᓯᔪᒪᓪᓗᑎᒃ ᐃᒡᓗᒐᓮᑦ ᓯᓚᑖᓃᑦᑐᒥᒃ; ᑖᒃᑯᐊᓗ ᐃᑲᔪᖅᐹᑦ. 
4ᑕᕝᕙ ᐃᓄᒋᐊᒃᑐᖅᔪᐊᑦ ᑲᑎᕗᑦ, ᓄᖅᑲᖅᑎᑦᓯᓚᐅᖅᐳᓪᓗ ᓄᓇᐅᑉ ᐃᓗᐊᓂᑦ ᑰᒃᑐᓂᒃ ᑰᖕᒥᒡᓗ ᓄᓇᓕᖕᓄᐊᖓᔪᒥᒃ, ᐅᖃᖅᓗᑎᒡᓗ, “ᓱᖕᒪ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓ ᑎᑭᑦᑐᒃᓴᐅᕚ ᐃᒪᓕᐊᓗᖕᒧᐊᖅᓗᓂᓗ?” 
5ᐊᖓᔪᖅᑳᖅᔪᐊᑉ ᑕᕝᕙ ᓲᓐᖑᓯᑎᑦᓯᒋᐊᖅᓗᓂ ᐊᕙᓗᖅᔪᐊᒥ ᓯᖁᒥᓯᒪᔪᑦ ᓴᓇᒋᐊᖅᑕᐅᑎᑉᐰᑦ, ᓇᐸᔪᖅᔪᐊᒥᒡᓗ ᓇᑉᐰᕕᒋᓪᓗᒋᑦ, ᓯᓚᑖᒍᓪᓗ ᐊᕙᓗᖅᔪᐊᓕᐅᒃᑲᓐᓂᖅᐳᖅ; ᓲᖑᓯᑎᒋᐊᖅᐹᓗ ᒥᓗᒥᒃ ᐊᑎᓕᒃ ᓴᐴᓗᑕᖅ ᑍᕕᑎᐅᑉ ᐃᒡᓗᒐᓴᖏᓐᓃᑦᑐᖅ, ᓴᓇᑎᑦᓯᕗᖅᓗ ᐅᓇᑕᐅᑎᓂᒃ ᖃᓗᒋᐊᓂᒃ ᓴᐴᓗᑕᕐᖕᓂᒡᓗ ᐅᓄᖅᑐᓂᒃ. 
6ᐅᓇᑕᖅᑐᒃᓴᓄᓪᓗ ᐊᖓᔪᖅᑳᓂᒃ ᐃᓄᖕᓄᑦ ᐊᖓᔪᖅᑳᖑᓂᐊᖅᑐᓂᒃ ᐋᖅᑭᒃᓱᐃᕗᖅ, ᑲᑎᑎᑉᐰᓪᓗ ᐃᒡᓗᒐᓮᑦ ᐃᑎᖅᑕᖅᕕᖓᑕ ᐱᕕᑐᓂᖓᓂ, ᑲᔪᖏᖅᓴᖅᓗᒋᓪᓗ ᐅᖃᐅᑎᕔᑦ, 
7“ᓲᖑᒋᑦᓯ ᓴᐱᖏᓪᓗᓯᓗ, ᑲᑉᐱᐊᓱᒃᑍᓕᒋᑦᓯ ᓴᓐᖐᓕᕐᖕᓂᐊᕋᓯᓗ ᐊᓯᕆᐊᑉ ᐊᖓᔪᖅᑳᖅᔪᐊᖓᓂᒃ ᐃᓄᒋᐊᒃᑐᖅᔪᐊᓂᒡᓘᓐᓃᑦ ᐃᓚᒋᔭᖏᓐᓂᒃ; ᐊᔪᖏᓐᓂᖅᓴᖅᔪᐊᒥᒃ ᐃᓚᖃᕋᑦᑕ ᑖᑦᓱᒪᓐᖓᑦ. 
8ᐱᔪᓐᓇᐅᑎᖃᕐᖕᒪᑦ ᑎᒥᒃᑯᑦ ᐅᓇᑕᖅᑎᓂᒃ; ᐅᕙᒍᓪᓕ ᐱᔪᓐᓇᐅᑎᖃᖅᐳᒍᑦ ᐊᑕᓂᕐᖕᒥᒃ ᒎᑎᑦᑎᓐᓂᒃ, ᐃᑲᔪᕐᖕᓂᐊᖅᑐᖅ ᐅᓇᑕᐅᑦᔨᓗᓂᓗ ᐅᕙᑦᑎᓐᓂᒃ.” ᐃᓄᐃᓪᓗ ᓴᐱᕈᓐᓃᖅᑎᑕᐅᕗᑦ ᕼᐃᔨᑬᐊᐅᑉ ᔫᑕᒥ ᐊᖓᔪᖅᑳᖅᔪᐊᑉ ᐅᖃᐅᓯᖏᓐᓄᑦ.
9ᑕᒪᑐᒪ ᑭᖑᕐᖓᒍᑦ ᓯᓇᑯᕆᑉ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓ ᐅᓇᑕᖅᑎᓕᒫᖏᓪᓗ ᓚᑮᓯᒦᓪᓗᓂ ᐱᕖᕈᑎᓯᒪᓪᓗᒍ, ᑎᓕᓯᕗᖅ ᐱᔨᒥᓂᒃ ᐅᖃᕆᐊᖅᑐᖁᓪᓗᒍ ᔪᕉᓴᓚᒧᑦ ᕼᐃᔨᑬᐊᒧᑦ ᔫᑕᐅᑉ ᐊᖓᔪᖅᑳᖅᔪᐊᖓᓄᑦ, ᔫᑕᒥᐅᓕᒫᓄᑦ ᔪᕉᓴᓚᒦᑦᑐᓄᓪᓗ, ᐅᖃᖅᓗᓂ, 
10“ᐃᒫᒃ ᓯᓇᑯᕆᑉ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓ ᐅᖃᖅᐳᖅ: ‘ᓱᓇᒦᒃ ᑕᑎᖃᖅᐱᓯ, ᓱᒋᐊᓪᓚᕖᕈᑎᓯᒪᔪᓯ ᔪᕉᓴᓚᒥ? 
11ᕼᐃᔨᑬᐊᒧᑦ ᓯᓔᕐᕆᔭᐅᓯᒪᕕᓰ ᑐᖁᖁᓪᓗᓯ ᑳᖕᓂᕐᖕᒧᑦ ᐃᒥᕈᖕᓂᕐᖕᒧᓪᓗ, ᐅᖃᐅᑎᓪᓗᓂᓯ, “ᐊᑕᓂᐅᑉ ᒎᑎᑦᑕ ᓴᐳᑎᓂᐊᖅᐹᑎᒍᑦ ᐊᓯᕆᐊᑉ ᐊᖓᔪᖅᑳᖅᔪᐊᖓᓂᑦ”? 
12ᕼᐃᔨᑬᐊ ᑖᓐᓇᑦᓮᓐᓇᐅᓐᖏᓛᖅ ᑐᒃᓯᐊᖅᕕᖕᓂᒃ ᑐᓂᕐᕈᓯᖅᕕᖕᓂᒡᓗ ᐲᔧᓚᐅᖅᑐᖅ ᔫᑕᒥᐅᑉ ᔪᕉᓴᓚᒥᐅᓪᓗ ᑎᓕᓚᐅᖅᐰᑦ ᐅᖃᖅᓗᓂ, “ᑐᒃᓯᐊᖅᕕᖃᖅᑐᒃᓴᐅᕗᓯ ᐊᑕᐅᓯᕐᖕᒥᒃ ᑐᓂᕐᕈᓯᖅᕕᖕᒥᒃ ᑕᕝᕙᓂᓗ ᐃᑯᐊᓪᓔᓗᓯ ᑐᓂᕐᕈᓯᖃᑦᑕᖅᓗᓯ”? 
13ᖃᐅᔨᒪᓐᖏᓚᓰ ᐅᕙᖓᓗ ᓯᕗᓕᒃᑲᓗ ᖃᓄᐃᓕᐅᓚᐅᕐᖕᒪᖔᑕ ᐃᓄᖕᓄᑦ ᐊᓯᐊᓂ ᓄᓇᖃᖅᑐᓄᑦ? ᐃᓅᖃᑎᒌᒡᔪᐊᑦ ᒎᑎᖏᓐᓂᑦ ᐃᑲᔪᖅᑕᐅᓚᐅᐹᑦ ᓴᐳᑎᓪᓗᒋᓪᓗ ᐱᔪᓐᓇᕐᖕᓂᓐᓂᑦ? 
14ᑭᓇᓕ ᑍᑲᓃᓚᐅᖅᐹ ᐃᓅᖃᑎᒌᒡᔪᐊᑦ ᒎᑎᖏᓐᓂ ᓯᕗᓕᒪ ᓯᕗᓕᖏᑕ ᓵᓚᒋᒻᒪᕆᓚᐅᖅᑕᖏᑦ ᓴᐳᑎᔭᐅᓚᐅᐹᑦ ᐊᑖᑕᒪ ᐊᒡᒐᖏᓐᓃᑦ, ᒎᑎᑦᓯᓗ ᓴᐳᑎᔪᓐᓇᕋᓗᐊᖅᐹᓰ ᐱᔪᓐᓇᕐᖕᓂᓐᓂᑦ? 
15ᒫᓐᓇ ᑍᒤᒻᒪᑦ ᕼᐃᔨᑬᐊᒧᑦ ᓯᓔᕐᕆᔭᐅᑦᑍᓕᒋᑦᓯ ᒪᓕᒃᓴᖅᑎᑦᑍᓕᓛᓯᓗ ᑕᒪᑐᒧᖓ, ᐅᒃᐱᕆᑦᑍᓕᓯᐅᒃ, ᐃᓅᖃᑎᒌᒡᔪᐊᑦ ᒎᑎᖏᑕ ᓇᓪᓕᐊᓐᓄᑦ ᐊᑕᓂᐅᕖᓪᓘᓐᓃᑦ ᓴᐳᑎᔭᐅᔪᖃᓚᐅᖅᓯᒪᖏᒻᒪᑕ ᐱᔪᓐᓇᕐᖕᓂᓐᓂᑦ ᐅᕝᕙᓗ ᐊᑖᑕᒪ ᐱᔪᓐᓇᕐᖕᓂᖓᓂᑦ. ᖃᓄᖅᓕ ᓴᐳᑎᔭᐅᓂᖅᓴᐅᔪᓐᓇᖅᐱᓰ ᒎᑎᑦᓯᓐᓄᑦ ᐱᔪᓐᓇᕐᖕᓂᓐᓃᑦ?’”
16ᐱᔨᖏᓪᓗ ᐅᖃᕐᖕᓂᖅᓘᑎᖃᕆᐊᓪᓚᒃᐳᑦ ᐊᑕᓂᕐᖕᒥᒃ ᒎᑎᒥᒃ ᐱᔨᖓᓂᒡᓗ ᕼᐃᔨᑬᐊᒥᒃ. 
17ᐊᖓᔪᖅᑳᖅᔪᐊᖅᓗ ᑎᑎᕋᓚᐅᖅᐳᖅ ᐊᑕᓂᖅ ᐄᓴᕅᓕᒥᐅᑦ ᒎᑎᖓ ᒥᑕᐅᑎᒋᓪᓗᒍ, ᐅᖃᕐᖕᓂᖅᓘᑎᒋᕚᓗ, ᐅᖃᖅᓗᓂ, “ᐃᓅᖃᑎᒌᒡᔪᐊᑦ ᒎᑎᒥᖕᓄᑦ ᐃᓄᖏᑦ ᓴᐳᑎᔭᐅᓚᐅᖏᒻᒪᑕ ᐱᔪᓐᓇᕐᖕᓂᓐᓂᑦ, ᑍᒫᒃᑕᐅᖅ ᕼᐃᔨᑬᐊᐅᑉ ᒎᑎᖓᑕ ᐃᓄᖁᑎᓂ ᓴᐳᑎᔪᓐᓇᕐᖕᓂᐊᓐᖏᓔᑦ ᐱᔪᓐᓇᕐᖕᓂᓐᓂᑦ.” 
18ᑖᒃᑯᐊᓗ ᕾᒐᓛᖅᓗᑎᒃ ᓂᓪᓕᖅᐳᑦ ᓂᐱᖅᑯᖅᑐᓪᓗᑎᒃ ᔫᑕᒥᐅᑎᑐᑦ ᔪᕉᓴᓚᒥᐅᑦ ᐃᓄᖏᓐᓄᑦ ᐊᕙᓗᖅᔪᐊᑉ ᑭᒡᓕᖓᓃᑦᑐᓄᑦ, ᑲᑉᐱᐊᓱᒃᑎᑦᓱᒪᓪᓗᒋᑦ ᐱᕖᕈᑎᔪᒪᓪᓗᒋᓪᓗ, ᐃᒡᓗᒐᓴᖓᑦ ᓵᓚᒋᓗᒍ ᐱᔪᒪᓪᓗᒍ. 
19ᔪᕉᓴᓚᒥᐅᓪᓗ ᒎᑎᖓᑦ ᐅᖃᕐᖕᓂᖅᓘᑎᒋᕚᑦ, ᐊᑭᕋᖅᑐᓚᐅᕐᖕᓂᕐᖕᒥᒃᑎᑐᑦ ᐃᓄᐃᑦ ᓄᓇᒦᑦᑐᑦ ᒎᑎᖏᓐᓂᒃ, ᐃᓄᐃᑦ ᐊᒡᒐᖏᓐᓄᑦ ᓴᓇᐅᔭᐅᓯᒪᔪᓂᒃ.
20ᑕᒪᓐᓇ ᐱᓪᓗᒍ ᐊᖓᔪᖅᑳᖅᔪᐊᖅ ᕼᐃᔨᑬᐊ ᒎᑎᐅᓪᓗ ᐱᔪᖃᓛᖅᑐᒥᒃ ᐅᖃᖅᑎᖓ ᐂᓮᐊᓯ ᐂᒨᓯᐅᑉ ᐃᕐᖕᓂᖓ, ᑐᒃᓯᐊᓕᖅᐴᒃ ᐃᓗᖏᖅᓱᖅᓗᑎᒃ ᕿᓚᖕᒧᑦ. 
21ᐊᑕᓂᖅᓗ ᑎᓕᓯᕗᖅ ᐂᖏᓕᒥᒃ, ᑖᑦᓱᒪ ᑐᖁᑉᐰᑦ ᐊᖑᑎᓕᒫᑦ ᓯᕘᕋᖏᑦᑐᑦ ᐊᖓᔪᖅᑳᖏᓪᓗ, ᐊᖓᔪᖅᑳᐅᔪᓪᓗ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᑕ ᑕᖕᒫᖅᓯᒪᕕᖓᓃᑦᑐᑦ. ᑍᒤᒻᒪ ᓇᖕᒥᓂᖅ ᓄᓇᒥᓄᑦ ᐅᑎᖅᐳᖅ ᑲᓐᖑᓱᒡᓗᓂ. ᒎᑎᖓᑕᓗ ᑐᒃᓯᐊᖅᕕᖁᑎᖓᓄᐊᕋᒥ, ᓇᖕᒥᓂᖏᑕ ᐃᕐᖕᓂᖏᑕ ᑐᖁᑉᐹᑦ ᓴᕕᒡᔪᐊᒧᑦ ᑕᕝᕙᓂ ᓇᔪᖅᑕᖓᓂ.
22ᐊᑕᓂᐅᓪᓗ ᕼᐃᔨᑬᐊ ᔪᕉᓴᓚᒥᓗ ᓄᓇᖃᖅᑐᑦ ᐱᐅᓕᕔᑦ ᓯᓇᑯᕆᑉᒥᑦ ᐊᓯᕆᐊᑉ ᐊᖓᔪᖅᑳᖅᔪᐊᖓᓂᑦ, ᐊᑭᕋᓕᒫᖏᑕᓗ ᐱᔪᓐᓇᕐᖕᓂᖏᓐᓂᑦ; ᐊᕙᑎᒥᐅᑕᖏᓐᓂᓪᓗ ᐅᓇᑕᖅᑕᐅᑎᓚᐅᓐᖏᓔᑦ. 
23ᐅᓄᖅᑐᖅᔪᐊᓪᓗ ᑐᓂᓯᕗᑦ ᐊᑕᓂᕐᖕᒧᑦ ᔪᕉᓴᓚᒥ ᐱᐅᔪᒻᒪᕆᖕᓂᒡᓗ ᑐᓂᓯᕗᑦ ᕼᐃᔨᑬᐊᒧᑦ ᔫᑕᐅᑉ ᐊᖓᔪᖅᑳᖅᔪᐊᖓᓄᑦ, ᑕᒪᑐᒪᖓᑦ ᐱᒋᐊᖅᓗᓂ ᑭᖑᕐᖓᒍᑦ ᐃᓅᖃᑎᒌᒡᔪᐊᓕᒫᑦ ᐅᐱᒋᓪᓗᒍ ᐊᖏᒡᓕᑎᓕᓚᐅᖅᐹᑦ.
24ᑍᑦᓱᒪᓂᐅᑎᓪᓗᒍ ᐅᓪᓗᓂ ᕼᐃᔨᑬᐊ ᖃᓂᒻᒪᒃᐳᖅ ᑐᖁᓕᒑᓕᖅᓗᓂᓗ, ᐊᑕᓂᕐᖕᒧᓪᓗ ᑐᒃᓯᐊᖅᐳᖅ; ᑖᑦᓱᒪᓗ ᑭᐅᕚ ᑕᑯᑎᓪᓗᒍᓗ ᓇᓗᓁᒃᑯᑕᒃᓴᒥᒃ. 
25ᕼᐃᔨᑬᐊᓕ ᖃᕿᐊᓕᓚᐅᓐᖏᓚᖅ ᑍᒫᑎᒋ ᐱᑦᓯᐊᖅᕕᐅᒐᓗᐊᕋᒥ, ᐆᒻᒪᑎᖓ ᐱᐅᔪᕆᓕᓚᐅᕐᖕᒪᑦ. ᑍᒤᒻᒪᑦ ᓂᓐᖓᐅᓯᕐᖕᒧᑦ ᑎᑭᑕᐅᓚᐅᖅᐳᖅ ᔫᑕᓗ ᔪᕉᓴᓚᓗ ᐱᖃᓯᐅᑎᓪᓗᒋᒃ. 
26ᕼᐃᔨᑬᐊᓕ ᐃᒻᒥᓂᒃ ᒥᑭᒡᓕᑎᓕᓚᐅᖅᐳᖅ ᐆᒻᒪᑎᒥᒍᑦ ᐱᐅᔪᕆᓂᕐᖕᒥᓂᑦ, ᔪᕉᓴᓚᒥᓗ ᓄᓇᖃᖅᑐᓕᒫᑦ, ᑍᒤᒻᒪᑦ ᐊᑕᓂᐅᑉ ᓂᓐᖓᐅᓯᖓ ᑖᒃᑯᓄᖓ ᑎᑭᓚᐅᓐᖏᓚᖅ ᕼᐃᔨᑬᐊ ᐃᓅᑎᓪᓗᒍ.
27ᕼᐃᔨᑬᐊ ᐊᒃᓱᐃᑦᑐᖅᔪᐊᓐᖑᓚᐅᖅᐳᖅ ᐃᓄᖕᓄᓪᓗ ᐅᐱᒋᔭᐅᓪᓗᓂ; ᐃᒻᒥᓄᓪᓗ ᑮᓇᐅᔭᒃᑯᕕᓕᐅᓚᐅᖅᐳᖅ ᐃᓂᒃᓴᐅᖁᓪᓗᒋᑦ ᓯᐅᓪᕕᕆᓄᑦ, ᒎᓗᓄᑦ, ᑕᑯᒥᓇᖅᑐᓄᓪᓗ ᐅᔭᕋᖕᓄᑦ, ᒪᒪᖅᓴᐅᑎᓄᑦ ᑎᐱᑦᓯᐊᕆᒃᑐᓄᑦ, ᓴᐴᓗᑕᕐᖕᓄᑦ, ᐊᓯᓕᒫᖏᓐᓄᓪᓗ ᐱᔪᒥᓇᖅᑐᓄᑦ; 
28ᓯᖅᓗᐊᓕᐅᓚᐅᕆᕗᖅ ᓂᐊᖂᔭᒃᓴᓄᑦ ᑲᑎᖅᓱᖅᑕᐅᓯᒪᔪᓄᑦ, ᕔᓂᓄᑦ, ᐅᖅᓱᓄᓪᓗ; ᐆᒪᔪᖃᐅᑎᓂᒡᓗ ᐆᒪᔪᓕᒫᓄᑦ, ᓰᐱᓄᓪᓗ ᓮᒍᓕᐅᓚᐅᕆᕗᖅ. 
29ᐃᒡᓗᒐᓴᓕᐅᓚᐅᕆᕗᖅ ᐃᒻᒥᓄᑦ, ᐅᓄᖅᑐᖅᔪᐊᓂᒃ ᐆᒪᔪᖁᑎᖃᕋᒥ ᓰᐱᓂᒃ ᐃᒻᒧᒃᓯᐅᒐᕐᖕᓂᒡᓗ; ᒎᑎᐅᑉ ᑐᓂᓯᕕᒋᓚᐅᕐᖕᒪᒍ ᐊᔪᖅᓴᖏᑦᔪᑎᒃᓴᖅᔪᐊᓂᒃ. 
30ᑖᓐᓇᑦᓮᓐᓇᖅ ᕼᐃᔨᑬᐊ ᓄᖅᑲᖅᑎᑦᓯᓚᐅᕆᕗᖅ ᐃᒥᐅᑉ ᐊᖅᑯᑖᓂᒃ ᒋᕼᐅᓂᒥᑦ ᖁᑦᑎᖕᓂᖅᓴᒥᑦ ᐱᔪᒥᒃ, ᐃᒥᖅᓗ ᐃᑎᖅᓴᒃᑯᑦ ᑍᕕᑎᐅᑉ ᐃᒡᓗᒐᓴᖓᓄᑦ ᐱᑎᑉᐹ ᓯᕿᓂᐅᑉ ᓂᐱᕕᐊᑕ ᓇᓛᓃᑦᑐᒃᑯᑦ. ᕼᐃᔨᑬᐊᓗ ᐱᓂᐊᕐᖕᓂᕐᖕᒥᒍᑦ ᑕᒤᑎᒍᑦ ᐱᕙᓪᓕᐊᓂᖃᑦᓯᐊᓚᐅᖅᐳᖅ. 
31ᐹᐱᓘᓂᐅᓪᓕ ᐊᖓᔪᖅᑳᖅᔪᐊᖓᑕ ᐃᕐᖕᓂᖏᑦ ᑎᑭᒻᒪᑕ, ᑖᑦᓱᒪ ᑎᓕᔭᖏᑦ ᖃᐅᔨᒋᐊᖁᓪᓗᒋᑦ ᑲᒪᓇᖅᑐᓂᒃ ᓄᓇᖓᓂ ᐱᓂᐊᕐᖕᓂᐅᓯᒪᔪᓂᒃ, ᒎᑎᐅᑉ ᕿᒪᓚᐅᖅᐹ, ᖃᐅᔨᓴᕈᒪᓪᓗᒍ, ᖃᐅᔨᔪᒪᓪᓗᓂ ᐆᒻᒪᑎᒥᐅᑕᓕᒫᖓᓂᒃ.
32ᕼᐃᔨᑬᐊᐅᓪᓕ ᐱᓂᐊᕐᖕᓂᕆᓯᒪᔭᖏᑕ ᐃᓚᖏᑦ, ᐱᓂᐊᑦᓯᐊᕐᖕᓂᖏᓪᓗ, ᑎᑎᕋᖅᓯᒪᕗᑦ ᐂᓮᐊᓯᐅᑉ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐂᒨᓯᐅᑉ ᐃᕐᖕᓂᖓᑕ ᑕᑯᑎᑕᐅᓂᖏᓐᓂ, ᔫᑕᐅᓪᓗ ᐄᓴᕅᓕᒥᐅᓪᓗ ᐊᖓᔪᖅᑳᖅᔪᐊᖏᑕ ᑎᑎᕋᖅᑕᐅᓯᒪᔪᖁᑎᖏᓐᓂ. 
33ᕼᐃᔨᑬᐊᓗ ᑕᕾᖅᓯᓕᖅᐳᖅ ᓯᕗᓕᖏᑕ ᐃᓂᖏᓐᓂ, ᐃᓗᕕᖅᐹᓪᓗ ᐃᓗᕕᕐᖕᓂ ᖁᑦᑎᖕᓂᖅᓴᓂ ᑍᕕᑎᐅᑉ ᐃᕐᖕᓂᖏᑕ ᐃᓂᖏᓐᓂ; ᔫᑕᒥ ᔪᕉᓴᓚᒥᓗ ᓄᓇᖃᖅᑐᓕᒫᑦ ᐅᐱᓐᓇᖅᑎᓚᐅᖅᐹᑦ ᑐᖁᑎᓪᓗᒍ. ᐃᕐᖕᓂᖓᓗ ᒫᓇᓯ ᐊᖓᔪᖅᑳᓐᖑᓚᐅᖅᐳᖅ ᑖᑦᓱᒥᖓ ᐃᓇᖐᓪᓗᓂ.
