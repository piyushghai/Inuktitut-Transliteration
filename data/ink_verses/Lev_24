1ᐊᑕᓂᐅᑉ ᒨᓯᓯ ᐅᖃᖅᕕᒋᕚ, 
2“ᐄᓴᕅᓕᒥᐅᑦ ᐱᖁᒃᑭᑦ ᕾᑦᓯᖁᓪᓗᒋᑦ ᓇᐹᖅᑑᑉ ᐅᖅᓱᖏᓐᓂᒃ ᑲᑭᐊᑦᓯᐊᖅᑐᓂᒃ ᑐᐱᕐᖕᒥ ᐃᑦᔪᕐᖕᓁᑦᑐᕕᖕᒥ ᓇᓂᕈᐊᑦ ᑍᒪᓐᖓᓕᒫᖅ ᐃᑯᒤᓐᓇᖁᓪᓗᒋᑦ. 
3ᑖᓗᑕᖅᔪᐊᑉ ᐊᖏᕈᑎᑕᓕᐅᑉ ᓯᓚᑖᓂᑦᑐᑉ ᓵᖓᓂ, ᑐᐱᐅᑉ ᐃᑦᔪᕐᖕᓁᑦᑐᕕᐅᑉ ᐃᓗᐊᓃᑦᑐᖅ, ᑖᒃᑯᐊ ᓇᓂᕈᐊᖅᕖᑦ ᑕᒫᓂᑦᑐᑦ ᐂᕈᓂᐅᑉ ᑲᒪᒋᔭᕆᐊᖃᖅᐰᑦ ᐊᑕᓂᐅᑉ ᓵᖓᓂ, ᐅᓐᓄᖕᒥᑦ ᐅᓪᓛᒧᑦ ᑎᑭᓪᓗᒍ ᑍᒪᓐᖓᓕᒫᖅ. ᑕᒪᓐᓇ ᒪᓕᒐᖅ ᑲᔪᓰᓐᓇᕐᖕᓂᐊᖅᐳᖅ ᑭᖑᕚᕇᓂᑦ ᑭᖑᕚᕇᓄᑦ. 
4ᓇᓂᕈᐊᑦ ᒎᓗᑦᓯᐊᕙᖕᒥᒃ ᓴᓇᓯᒪᔪᒥᒃ ᐃᓂᖃᖅᑐᑦ ᐊᑕᓂᐅᑉ ᓵᖓᓂ ᑍᒪᓐᖓᓕᒫᖅ ᑲᒪᒋᔭᐅᔭᕆᐊᖃᖅᐳᑦ.”
5“ᓂᐊᖂᔭᒥᒃ ᐅᖁᒤᓐᓂᖃᖅᑐᒥᒃ 12-ᑭᓗᒍᕌᒻᒥᒃ ᓴᓇᔭᕆᐊᖃᖅᐳᓯ ᐸᓚᐅᒐᓕᐅᖅᓗᓯᓗ ᐆᓯᒪᔪᓂᒃ 12-ᓂᒃ. 
6ᑖᒃᑯᐊ ᐃᓕᔭᒃᓴᕆᕙᓯ ᑐᑭᓕᕇᒃᓯᑎᓪᓗᒋᑦ ᒪᕐᕉᓗᑎᒃ ᓴᓂᓕᕇᑦ ᑐᑭᒧᑦ ᐱᖓᓲᔪᖅᑑᓗᑎᒃ. ᓵᑉ ᖄᖓᓂ ᒎᓗᑦᓯᐊᕙᖕᒥᒃ ᖄᓕᖅᓯᒪᔪᒧᑦ ᐊᑕᓂᐅᑉ ᓵᖓᓂ. 
7ᓂᐊᖂᔭᑦ ᑖᒃᑯᐊ ᑐᑭᓕᕇᑦ ᐃᓕᓯᕝᕕᒋᔭᕆᐊᖃᖅᐸᓯ ᐃᓯᖅᓗᐊᕐᖕᓂᑎᑕᒃᓴᒥᒃ ᑎᐱᑦᓯᐊᕆᒃᑐᒥᒃ ᓇᓗᓁᒃᑯᑕᐅᖁᓪᓗᒍ ᐃᖅᑲᐅᒪᑦᔪᑎᒃᓴᒥᒃ ᑖᒃᑯᐊ ᐃᑯᐊᓪᓔᓂᒃᑯᑦ ᑐᓂᕐᕈᑕᐅᓯᒪᓂᖏᓐᓂᒃ ᐊᑕᓂᕐᖕᒧᑦ. 
8ᓴᐸᑎ ᑕᒫᑦ, ᑍᒪᓐᖓᑦ, ᓂᐊᖂᔭᑦ ᐆᓯᒪᔪᑦ ᐃᓕᔭᐅᔭᕆᐊᖃᖅᐳᑦ ᐊᑕᓂᐅᑉ ᓵᖓᓄᑦ, ᐄᓴᕅᓕᒥᐅᑦ ᐱᑦᔪᑎᒋᓗᒋᑦ. ᑕᒪᓐᓇ ᐄᓴᕅᓕᒥᐅᑦ ᐊᖏᖃᑎᒌᒍᑎᒋᔭᒃᓴᕆᕚᑦ ᐃᓱᖃᖏᑦᑐᒧᑦ. 
9ᐂᕈᓂᓗ ᑭᖑᕚᖏᓪᓗ ᑭᓯᐊᓂ ᐃᑦᔪᕐᖕᓁᑦᑐᕕᖕᒥ ᓂᕆᔪᓐᓇᖅᑐᑑᕗᑦ, ᑕᕝᕙᓂ ᑐᓂᕐᕈᑕᐅᔪᑦ ᐃᑦᔪᕐᖕᓁᓐᓂᖅᐹᖑᖕᒪᑦ ᑖᒃᑯᐊᓗ ᓂᖀᑦ ᐃᑯᐊᓚᑦᓯᓂᒃᑯᑦ ᑐᓂᕐᕈᑕᐅᓯᒪᔪᑦ ᑐᓂᕐᕈᓯᖅᑎᑦᓯᔨᓄᑦ ᐃᑦᔪᕐᖕᓁᓐᓂᖅᐹᖑᒪᑕ ᐊᑕᓂᕐᖕᒧᑦ ᑐᓂᕐᕈᑕᐅᓯᒪᔪᓂᑦ.”
10ᐊᖑᑎᑕᖃᓚᐅᖅᐳ ᐄᓴᕅᓕᒥᐅᑕᕐᖕᒥᒃ ᐊᓈᓇᖃᖅᑐᒥᒃ ᐊᑖᑕᖃᖅᓗᓂ ᐃᑦᔨᑉᑎᒥᐅᑕᕐᖕᒥᒃ ᐄᓴᕅᓕᒥᐅᓂᑦ ᓄᓇᖃᑎᒋᔭᐅᓚᐅᖅᐳᖅ, ᑖᓐᓇ ᐂᕙᖃᑎᖃᓕᖅᐳᖅ ᐄᓴᕅᓕᒥᒃ. 
11ᐊᖑᑦ ᑖᓐᓇ ᐄᓴᕅᓕᒥᐅᑕᕐᖕᒥᒃ ᐊᓈᓇᖃᖅᑐᖅ ᒎᑎᒥᒃ ᐅᖃᕐᖕᓂᖅᓘᑎᖃᖅᐳᖅ ᓱᐊᒃᓗᓂᓗ; ᒨᓯᓯᒧᐊᖅᑕᐅᓚᐅᖅᐳᖅᓗ. (ᑖᑦᓱᒪ ᐊᓈᓇᖓ ᓯᓗᒥᑎᒥᒃ ᐊᑎᖃᖅᐳᖅ, ᑎᑉᕆᐅᑉ ᐸᓂᐊ ᑖᓂᐅᑉ ᑭᖑᕚᖏᑕ ᐃᓚᖓᑦ.) 
12ᑖᓐᓇ ᑎᒍᔭᐅᓯᒪᕕᖕᒨᖅᑕᐅᓚᐅᖅᐳᖅ, ᐅᑕᖅᑭᓪᓗᑎᒃ ᐊᑕᓂᕐᖕᒥᑦ ᖃᓄᖅ ᓇᓗᓁᖅᓯᕕᐅᓂᐊᕐᖕᓂᕐᖕᒥᖕᓂᒃ.
13ᐊᑕᓂᐅᑉ ᒨᓯᓯ ᐅᖃᐅᑎᕚ: 
14“ᐅᖃᕐᖕᓂᖅᓗᒃᓯᒪᔪᖅ ᓄᓇᓖᑦ ᓯᓚᑖᓄᐊᓯᐅᒃ. ᑐᓵᓚᐅᖅᑐᓕᒫᑦ ᓱᐊᒃᑎᓪᓗᒍ ᐅᖃᕐᖕᓂᖅᓗᒃᑎᓪᓗᒍᓗ ᒎᑎᒥᒃ, ᓂᐊᖁᐊᒍᑦ ᐸᑎᒻᒥᔭᒃᓴᕆᕙᑦ ᐸᓯᔭᒃᓴᐅᓂᖓ ᓇᓗᓁᖅᓗᒍ, ᓄᓇᖃᑎᒌᓪᓗ ᐅᔭᖅᑲᓄᑦ ᒥᓪᓗᖅᓗᒍ ᑐᖁᑕᒃᓴᕆᕚᑦ.” 
15ᐄᓴᕅᓕᒥᐅᑦ ᐅᖃᐅᑎᒃᑭᑦ: “ᓇᓪᓕᐊᑦ ᒎᑎᒥᓂᒃ ᓇᕐᕈᓇᕐᖕᓂᕅᔪᖅ, ᑖᓐᓇ ᐸᓯᔭᒃᓴᐅᓂᐊᖅᐳᖅ. 
16ᓇᓪᓕᐊᑦ ᐊᑕᓂᐅᑉ ᐊᑎᖓᓂᒃ ᐅᖃᕐᖕᓂᖅᓘᑎᖃᖅᑐᖅ ᑐᖁᑕᒃᓴᐅᕗᖅ ᓄᓇᖃᑎᒌᓪᓗ ᐅᔭᖅᑲᓄᑦ ᒥᓪᓗᖅᑕᒃᓴᕆᕚᑦ. ᐄᓴᕅᓕᒥᐅᖑᒃᐸᓪᓘᓐᓃᑦ ᐄᓴᕅᓕᒥᐅᖑᖏᑉᐸᓪᓘᓐᓃᑦ, ᐊᑕᓂᐅᑉ ᐊᑎᖓᓂᒃ ᐅᖃᕐᖕᓂᖅᓘᑎᖃᖅᐸᑦ ᑐᖁᑕᒃᓴᐅᕗᖅ.
17ᓇᓪᓕᐊᑦ ᐃᓅᖃᑎᒥᓂᒃ ᑐᖁᑦᓯᔪᖅ ᑐᖁᑕᒃᓴᐅᕗᖅ. 
18ᓇᓪᓕᐊᓪᓗ ᐃᓅᖃᑎᒥ ᐆᒪᔪᖁᑎᖓᓂᒃ ᑐᖁᑦᓯᔪᖅ, ᑖᓐᓇ ᑭᖑᕝᕕᖅᑕᒃᓴᕆᕚ ᐃᓅᓯᖅ ᐃᓅᓯᕐᖕᒥᒃ ᐊᑭᖃᕆᐊᖃᕐᖕᒪᑦ.
19ᓇᓪᓕᐊᑦ ᐱᕕᒃᔪᐊᒥᒃ ᐋᓐᓃᔪᖅ ᐃᓅᖃᑎᒥᓂᒃ, ᑍᒫᓪᓗᐊᑦᓯᐊᖅ ᐊᑭᔭᐅᔭᕆᐊᖃᖅᐳᖅ. 
20ᓴᐅᓂᖅ ᓇᑲᑉᐸᒍ, ᓇᑲᑦᓯᔪᖅ ᑍᒫᓪᓗᐊᖅ ᓴᐅᓂᖓ ᓇᑲᑕᐅᔭᕆᐊᖃᕆᕗᖅ, ᐃᔨ ᐃᔨᒥᒃ ᐊᑭᖃᕆᐊᖃᖅᐳᖅ, ᑭᒍᑎ ᑭᒍᑎᒥᒃ ᐊᑭᖃᕆᐊᖃᖅᐳᖅ. ᐋᓐᓃᔪᖃᖅᐸᑦ ᐊᓯᒥᓂᒃ ᑍᒫᓪᓗᐊᖅ ᑖᓐᓇ ᐋᓐᓂᖅᑕᐅᔭᕆᐊᖃᖅᐳᖅ. 
21ᓇᓪᓕᐊᑦ ᐆᒪᔪᖁᑎᒋᔭᐅᔪᒥᒃ ᑐᖁᑦᓯᒃᐸᑦ, ᑖᓐᓇ ᐊᑦᔨᖓᓂᒃ ᑭᖑᕝᕕᖅᑕᒃᓴᕆᕚ, ᐃᓄᖕᒥᒡᓕ ᑐᖁᑦᓯᔪᖅ ᑖᓐᓇ ᑐᖁᑕᒃᓴᐅᕗᖅ. 
22ᐊᑦᔨᒌᒥᒃ ᐱᖁᔭᖃᕆᐊᖃᖅᐳᓯ ᐄᓴᕅᓕᒥᐅᖑᒃᐸᑦ ᐊᓯᐊᓂᒥᐅᑕᐅᒃᐸᓪᓘᓐᓃᑦ ᐃᓕᑦᓯᓐᓂ ᓄᓇᖃᖃᑕᐅᔪᓕᒫᑦ ᐅᕙᖓ ᐊᑕᓂᐅᒐᒪ ᒎᑎᓯ.”
23ᒨᓯᓯ ᑕᒪᑐᒥᖓ ᐅᖃᐅᓯᖃᓚᐅᖅᑎᓪᓗᒍ ᐄᓴᕅᓕᒥᐅᓄᑦ, ᑍᓐᓇ ᒎᑎᒥᒃ ᐅᖃᕐᖕᓂᖅᓘᑎᖃᖅᓯᒪᔪᖅ ᓄᓇᓕᖕᓂᑦ ᐊᓂᑎᓚᐅᖅᐹᑦ, ᐅᔭᖅᑲᓄᓪᓗ ᒥᓪᓗᖅᓗᒍ ᑐᖁᑉᐹᑦ. ᑍᒫᒃ ᐄᓴᕅᓕᒥᐅᑦ ᐊᑕᓂᐅᑉ ᐱᖁᔭᖓᓂᒃ ᐊᑑᑎᑦᓯᐊᓚᐅᖅᐳᑦ.
