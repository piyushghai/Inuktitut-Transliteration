1ᑕᒪᑐᒪ ᑭᖑᓂᐊᒍᑦ ᐃᓄᐃᑦ ᐅᓄᖅᑐᑦ, ᐊᖑᑎᓪᓗ ᐊᕐᖕᓁᓪᓗ ᓈᒻᒪᒃᓴᓐᖏᕙᓪᓛᓕᓚᐅᖅᐳᑦ ᔫᑎᐅᖃᑎᒥᖕᓄᑦ. 
2ᐃᓚᖏᑦ ᐅᖃᓚᐅᕐᖕᒪᑕ, “ᐃᓚᒌᑎᒍᑦ ᐃᓄᒋᐊᒻᒪᕆᐊᓘᒐᑦᑕ, ᓂᐊᖂᔭᒃᓴᖃᕆᐊᖃᖅᐳᒍᑦ ᓂᕆᖃᑦᑕᖅᓗᑕ ᑭᓯᐊᓂ ᐃᓅᔪᓐᓇᕋᑦᑕ.”
3ᐊᓯᖏᑦᑕᐅᖅ ᐅᖃᖅᐳᑦ, “ᐊᑐᖅᑐᐊᖅᑎᑦᓯᔭᕆᐊᖃᓕᖅᐳᒍᑦ ᐱᕈᖅᓰᕕᑦᑎᓐᓂᒃ ᕔᓂᓕᐅᖅᕕᑦᑎᓐᓂᒡᓗ, ᐃᒡᓗᑦᑎᓐᓂᒡᓗ ᓂᐊᖂᔭᒃᓴᖅᑖᕈᓐᓇᖁᓪᓗᑕ ᐱᖅᓕᖁᓇᑕᓗ.”
4ᐊᓯᖏᑦᑕᐅᖅ ᐅᖃᕆᕗᑦ, “ᐊᑐᖅᑐᐊᕆᐊᖃᓚᐅᖅᐳᒍᑦ ᑮᓇᐅᔭᓂᒃ ᐊᑭᓖᖁᓪᓗᑕ ᐊᖓᔪᖅᑳᖅᔪᐊᕐᖕᒧᑦ ᐊᑭᓕᕆᐊᖃᖅᑕᑦᑎᓐᓂᒃ ᑖᒃᓯᓂᒃ ᐱᕈᖅᓰᕕᖁᑎᑦᑎᓐᓄᑦ ᕔᓂᓕᐊᑦᑎᓐᓄᓪᓗ. 
5ᐃᓅᖃᑎᒌᒃᑲᓗᐊᖅᑐᒍᑦ ᔫᑎᐅᖃᑎᒋᒐᑦᑎᒍ, ᕿᑐᕐᖓᕗᑦ ᑍᒃᑯᑎᑐᓇᖅ ᕿᑐᕐᖓᖏᑎᑐᑦ ᐱᐅᔫᑎᒋᓐᖏᓛᑦ? ᐸᓂᑦᑕ ᐃᓚᖏᑦ ᐊᒡᓛᑦ ᓂᐅᕐᕈᑎᐅᓯᒪᕗᑦ ᐱᔨᑲᑖᖑᓂᐊᓕᖅᓗᑎᒃ. ᐊᔪᓕᖅᐳᒍᑦ ᐱᕈᖅᓰᕕᖁᑎᕗᑦ ᕔᓂᓕᐅᖅᕕᒃᐳᓪᓗ ᑎᒍᔭᐅᓯᒪᓕᕐᖕᒪᑕ.”
6ᐊᒃᓱᐊᓗᒃ ᓂᓐᖓᓚᐅᖅᐳᖓ, ᓈᒻᒪᒃᓴᖏᓐᓂᖏᑦ ᐅᖃᐅᓯᕆᔭᖏᓪᓗ ᑐᓴᕋᒃᑭᑦ. 
7ᐃᓱᒪᒃᓴᖅᓯᐅᕈᑎᒋᒻᒪᕆᓚᐅᖅᓗᒍ ᑕᒪᓐᓇ, ᓯᕗᓕᖅᑏᑦ ᐊᖓᔪᖅᑳᓪᓗ ᐃᓄᖕᓄᑦ ᓱᐊᓚᐅᖅᐸᒃᑲ ᐃᓄᐃᑦ ᓯᕗᕌᓂ ᐅᖃᐅᑎᓪᓗᒋᓪᓗ, “ᖃᑕᓐᖑᑎᓯ ᐅᖁᒤᒃᓴᖅᑎᓕᕋᑦᓯᐅᒃ!”
8ᐅᖃᐅᑎᓕᓚᐅᖅᐸᒃᑲᓗ, “ᐱᔪᓐᓇᕐᖕᓂᓕᒫᑦᑎᓐᓄᑦ, ᔫᑎᐅᖃᑎᕗᑦ ᐅᑎᖅᑎᓐᓇᓱᓚᐅᖅᐸᕗᑦ ᓂᐅᕕᐊᕆᓪᓗᒋᑦ ᐃᓅᖃᑎᒌᒡᔪᐊᓂᑦ, ᐃᒻᒥᖕᓂᒃ ᓂᐅᕐᕈᑎᒋᕙᓕᕐᖕᓂᕐᖕᒪᑕ ᔫᑎᐅᖏᑦᑐᓄᑦ, ᒫᓐᓇᓗ ᖃᑕᓐᖑᑎᓯ ᓇᖕᒥᓂᖅ ᓂᐅᕐᕈᑎᒋᓕᕆᕗᑦ ᐃᓕᑦᓯᓐᓄᑦ, ᔫᑎᐅᖃᑎᓯ!” ᓯᕗᓕᖅᑏᑦ ᓂᓪᓕᖅᑐᖃᓚᐅᓐᖏᓚᑦ ᐅᖃᐅᓯᒃᓴᖃᕋᑎᒡᓗ.
9ᑕᕝᕙ ᐅᖃᒃᑲᓐᓂᓕᖅᐳᖓ, “ᐱᓂᐊᕐᖕᓂᕆᔭᑦᓯ ᐱᐅᓐᖏᓚᖅ! ᒎᑎᒥᒃ ᐃᒃᐱᒍᓱᑦᓯᐊᕆᐊᖃᖅᐳᓯ ᐱᐅᔪᒥᒡᓗ ᐱᓇᓱᐊᖅᓗᓯ, ᐊᑭᕋᖅᑐᖅᑎᕗᓪᓗ ᔫᑎᐅᖏᑦᑐᑦ ᐃᓅᖃᑎᒌᒡᔪᐊᑦ ᐱᑦᔪᑎᒃᓴᖅᑖᖅᑎᑕᒃᓴᕆᓐᖏᓚᕗᑦ ᐊᑭᕋᖅᑐᕈᑎᒃᓴᒥᒃ. 
10ᐃᓄᐃᑦ ᑮᓇᐅᔭᓂᒃ ᐊᑐᖅᑐᐊᖅᑎᓚᐅᖅᐸᒃᑲ ᓂᐊᖂᔭᒃᓴᓂᒡᓗ, ᐱᖃᑎᒋᔭᒃᑲᓗ ᐱᓇᓱᐊᖃᑎᒋᔭᒃᑲᓗ ᑍᒫᑦᓮᓐᓇᖅ ᐱᓇᓱᐊᕆᕗᑦ, ᒫᓐᓇᓕ ᐊᑭᓕᒃᓴᖃᖅᕕᐅᓂᕗᑦ ᐊᑭᓖᒋᐊᓖᓪᓗ ᓄᖅᑲᖅᑎᓕᖅᓚᕗᑦ. 
11ᐅᓪᓗᒥ ᒫᓐᓇ ᐊᑭᓕᒃᓴᖏᑦ ᓄᖑᑎᓕᖅᓚᕗᑦ, ᑮᓇᐅᔭᐅᒃᐸᑕ, ᓂᐊᖂᔭᒃᓴᐅᒃᐸᑕ, ᕔᓂᐅᒃᐸᑕ, ᐸᐅᕐᖓᐅᓪᓘᓐᓃᑦ ᐅᖅᓱᖏᑦ, ᐱᕈᖅᓰᕕᖁᑎᖏᓪᓗ, ᕔᓂᓕᐅᖅᕕᖏᓪᓗ, ᐅᖅᓱᒃᓴᓕᖁᑎᖏᓪᓗ ᐃᒡᓗᖏᓪᓗ ᒫᓐᓇ ᐅᑎᖅᑎᑕᐅᓕᖅᓕᑦ!”
12ᑕᕝᕙ ᓯᕗᓕᖅᑏᑦ ᑭᐅᕗᑦ, “ᐱᓇᓱᐊᕐᖕᓂᐊᖅᐳᒍᑦ ᐅᖃᐅᓯᕆᔭᓕᒫᑎᑦ ᐊᑐᖅᓗᒋᑦ, ᐱᖁᑎᖏᓐᓂᒃ ᐅᑎᖅᑎᑦᓯᕕᒋᓂᐊᖅᐸᕗᑦ, ᐊᑭᓕᒃᓴᖏᓐᓂᒡᓗ ᐊᑭᓖᑎᑦᓯᓇᓱᐊᕐᖕᓂᐊᓐᖏᓚᒍᑦ.”
13ᐅᓕᒡᔪᐊᒪᓗ ᕿᑎᕈᑎᖓ ᐊᑐᖅᑕᕋ ᐃᑦᓱᒃᑐᖅᓗᒍ, ᐅᖃᖅᐳᖓ, “ᑍᒫᑦᓮᓐᓇᖅ ᒎᑎᐅᑉ ᐃᑦᓱᒃᑐᕐᖕᓂᐊᖅᐹᓯ; ᐃᒡᓗᑦᓯᓐᓂᓗ ᓱᓇᑐᐃᓐᓇᑦᓯᓐᓂᒃ ᓇᖕᒥᓂᑦᓯᓐᓂᒃ ᐊᖅᓵᕐᖕᓂᐊᖅᐹᓯ, ᓱᓇᒥᒡᓘᓐᓃᑦ ᕿᒤᕕᒋᓂᐊᓐᖏᓛᓯ ᐊᖏᕈᑎᒋᔭᑦᓯᓐᓂᒃ ᑲᔪᓯᓐᖏᑐᐊᕈᑦᓯ!”
14ᐊᕐᕌᒍᓂᒃ 12-ᓂᒃ ᐊᐅᓚᑦᓯᔨᐅᑎᑕᐅᑎᓪᓗᖓ ᔫᑕᐅᑉ ᓄᓇᖓᓂ, ᐋᕐᑕᔮᒃᓯᐅᑉ ᐊᖓᔪᖅᑳᖅᔪᐊᖑᓂᖓᓂ ᐊᕐᕌᒍᒥ 20-ᒥᑦ ᐱᒋᐊᖅᓗᓂ 32-ᒧᑦ ᑎᑭᓪᓗᒍ, ᐅᕙᖓᓘᓐᓃᑦ ᐃᓚᒃᑲᓘᓐᓃᑦ ᓂᕆᓚᐅᓐᖏᓚᒍᑦ ᓂᕿᒋᔭᕆᐊᖃᖅᑕᑦᑎᓐᓂᒃ ᐊᐅᓚᑦᓯᔨᐅᓂᓐᓄᑦ ᑐᕌᖓᔪᓂᒃ. 
15ᐊᐅᓚᑦᓯᔨᐅᓚᐅᖅᑐᑦ ᐃᓘᓐᓇᑎᒃ ᓯᕗᓂᓐᓂ ᐃᓄᖕᓄᑦ ᐅᖁᒤᓐᓇᖅᑑᓚᐅᕐᖕᒪᑕ ᐊᑭᓖᖁᔨᕙᓚᐅᕐᖕᒪᑕᓗ 40-ᓂᒃ ᓯᐅᓪᕕᕆᓂᒃ, ᓂᕿᓂᒡᓗ, ᕔᓂᓂᒡᓗ, ᐱᔨᒋᔭᖏᓪᓘᓐᓃᑦ ᐅᖁᒤᒃᓴᖅᑎᑦᓯᓚᐅᕆᕗᑦ ᐃᓄᖕᓂᒃ, ᑍᒤᓕᐅᓚᐅᓐᖏᓚᖓᓕ ᒎᑎᒥᒃ ᐃᓕᕋᓱᓚᐅᕋᒪ. 
16ᐱᔪᓐᓇᕐᖕᓂᓕᒫᓐᓄᑦ ᐱᓇᓱᐊᓚᐅᖅᐳᖓ ᐋᖅᑮᕙᓪᓕᐊᓪᓗᑕ ᐊᕙᓗᖅᔪᐊᒥᒃ, ᓄᓇᒥᒡᓗ ᓇᖕᒥᓂᖅᑖᓚᐅᓐᖏᓚᒍᑦ, ᐃᓘᓐᓇᑎᒡᓗ ᐅᕙᓐᓄᑦ ᐱᓇᓱᒃᑐᑦ ᓴᓇᖃᑕᐅᓚᐅᖅᐳᑦ ᐊᕙᓗᖅᔪᐊᒥᒃ. 
17ᖃᐅᑕᒫᑦ ᓂᕆᑎᑦᓯᖃᑦᑕᓚᐅᖅᐳᖓ ᐊᖏᕐᕋᓐᓂ ᔫᑎᓂᒃ 150-ᓂᒃ ᐊᐅᓚᑦᓯᔨᐅᔪᓂᒡᓗ, ᐊᓯᖏᓐᓂᒡᓗ ᐃᓄᖕᓂᒃ ᐅᕙᓐᓄᑦ ᕾᓯᒪᔪᓂᒃ ᓄᓇᓂᑦ ᐃᓅᖃᑎᒌᒡᔪᐊᓂᒃ ᓇᑭᑐᐃᓐᓈᖅᓯᒪᔪᓂᒃ. 
18ᖃᐅᑕᒫᑦ ᓂᕆᑎᑦᓯᖃᑦᑕᓚᐅᖅᐳᖓ ᐃᒻᒧᒃᓯᐅᒐᕐᖕᒥᒃ ᐊᑕᐅᓯᕐᖕᒥᒃ, ᐱᖓᓲᔪᖅᑐᓂᒃ ᓰᐱᓂᒃ ᐱᐅᓂᖅᐹᓂᒃ, ᐅᓄᖅᑐᓂᒡᓗ ᐊᑭᒡᒋᐅᔭᓂᒃ, ᐅᓪᓗᐃᓪᓗ ᖁᓕᑦ ᓈᑐᐊᕐᖕᒪᑕ ᐊᑐᐃᓐᓇᐅᑎᑦᓯᕙᓚᐅᖅᐳᖓ ᕔᓂᒥᒃ ᓄᑖᒥᒃ, ᖃᐅᔨᒪᒐᒪ ᐃᓄᐃᑦ ᐅᖁᒤᒃᓴᕐᖕᓂᖏᓐᓂᒃ, ᐱᔭᕆᐊᓕᒐᓗᐊᒃᑲ ᐊᐅᓚᑦᓯᔨᐅᓂᓐᓄᑦ ᐱᖃᑦᑕᓚᐅᓐᖏᓚᒃᑲ.
19ᒎᑏᒃ, ᐃᖅᑲᐅᒪᓂᐊᖅᐸᕐᖕᒪ ᐱᑦᓯᐊᖅᓯᒪᓂᓐᓂᒃ, ᐱᓂᐊᕐᖕᓂᕆᓯᒪᔭᓕᒫᓐᓂᒡᓗ ᐅᑯᓄᖓ ᐃᓄᖕᓄᑦ.
