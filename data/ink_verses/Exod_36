1“ᐱᔭᓕᐅᓪ, ᐅᕼᐅᓕᐊᑉ, ᐊᓯᖏᓪᓗ ᓴᓇᓐᖑᐊᕈᓐᓇᖅᑐᑦ ᐊᑕᓂᐅᑉ ᓴᓇᔪᓐᓇᕐᖕᓂᕐᖕᒥᒃ+ ᑐᓂᓯᕕᒋᓯᒪᔭᖏᑦ ᐋᖅᑭᒃᓱᐃᔪᓐᓇᕐᖕᓂᕐᖕᒥᒃ ᖃᐅᔨᒪᓂᕐᖕᒥᒡᓗ, ᖃᓄᐃᑦᑐᑐᐃᓐᓇᕐᖕᓂᒃ ᖃᓄᖅᓗ ᓴᓇᔭᕆᐊᒃᓴᖏᓐᓂᒃ ᖃᐅᔨᒪᔪᓐᓇᕐᖕᓂᕐᖕᒥᒃ ᖃᓄᖅᓗ ᐋᖅᑭᒃᑕᐅᔭᕆᐊᖃᕐᖕᓂᖏᓐᓂᒃ ᑐᐱᐅᑉ ᐃᑦᔪᕐᖕᓁᑦᑑᑉ ᓱᓇᑐᐃᓐᓇᒃᓴᓕᒫᖏᓐᓂᒃ, ᐱᓇᓱᐊᕈᓐᓇᓚᐅᖅᐳᑦ ᐊᑕᓂᐅᑉ ᓴᓇᔭᐅᖁᓚᐅᖅᑕᓕᒫᖏᓐᓂᒃ.”
2ᒨᓯᓯᐅᑉ ᐱᔭᓕᐅᓪ ᕾᖁᕚ, ᐅᕼᐅᓕᐊᑉᓗ, ᐊᓯᖏᓪᓗ ᓴᓇᔪᓐᓇᑦᓯᐊᖅᑐᑦ ᐊᖑᑎᑦ ᑖᒃᑯᓄᖓ ᐊᑕᓂᐅᑉ ᓴᓇᔪᓐᓇᕐᖕᓂᕐᖕᒥᒃ ᑐᓂᓯᕕᒋᓯᒪᔭᖏᓐᓄᑦ ᐃᑲᔪᕈᒪᑦᓯᐊᖅᑐᓄᓪᓗ, ᒨᓯᓯᐅᓪᓗ ᐅᖃᐅᑎᕔᑦ ᓴᓇᒋᐊᖁᓕᖅᓗᒋᑦ. 
3ᒨᓯᓯᐅᑉ ᑐᓂᓯᕕᒋᓚᐅᖅᐰᑦ ᐄᓴᕅᓕᒥᐅᑦ ᑐᓂᕐᕈᑎᒋᓯᒪᔭᓕᒫᖏᓐᓂᒃ ᑐᐱᓕᐅᕈᑎᒃᓴᓂᒃ ᐃᑦᔪᕐᖕᓁᑦᑐᒥᒃ. ᐄᓴᕅᓕᒥᐅᓪᓕ ᓱᓕ ᐃᓄᖏᑦ ᐅᓪᓛᑕᒫᑦ ᑐᓂᕐᕈᓯᖃᑦᑍᓐᓇᓚᐅᖅᐳᑦ. 
4ᑕᕝᕙ ᓴᓇᔪᓐᓇᑦᓯᐊᖅᑐᑦ ᐊᖑᑎᑦ ᐊᑐᓂᑦ ᑐᐱᐅᑉ ᓱᓇᑐᐃᓐᓇᒃᓴᖏᓐᓂᒃ ᓴᓇᔭᖅᑐᖅᓗᑎᒃ ᕾᕗᑦ, 
5ᒨᓯᓯᒧᓪᓗ ᐅᖃᖅᓗᑎᒃ, “ᐃᓄᐃᑦ ᑐᓂᕐᕈᓯᓕᖅᐳᑦ ᐊᑐᕆᐊᖃᖅᑕᑦᑕ ᐅᖓᑖᓄᓗᐊᒻᒪᕆᒃ ᑐᐱᓕᐅᕈᑎᒃᓴᓄᑦ ᐊᖏᓗᐊᒻᒪᕆᓕᖅᑐᓂᒃ ᐊᑕᓂᐅᑉ ᓴᓇᔭᐅᖁᓚᐅᖅᑕᖓᓂᒃ.”
6ᑕᕝᕙ ᒨᓯᓯ ᐱᖁᔨᓪᓗᓂ ᑎᓕᓯᓕᖅᐳᖅ ᓄᓇᓕᓕᒫᑦ ᐅᖃᐅᑦᔭᐅᖁᓪᓗᒋᑦ ᓇᓪᓕᐊᓐᓂᒡᓘᓐᓃᑦ ᑐᓂᕐᕈᓯᖅᑐᖃᖅᑐᒃᓴᐅᔪᓐᓁᖅᐳᖅ ᑐᐱᒃᓴᒧᑦ ᐃᑦᔪᕐᖕᓁᑦᑐᒧᑦ ᑐᕌᖓᓂᐊᖅᑐᓂᒃ; ᑕᕝᕙ ᐃᓄᐃᑦ ᑐᓂᕐᕈᓯᖅᑐᖃᒃᑲᓐᓁᕈᓐᓃᖅᐳᑦ. 
7ᑕᒪᒃᑯᐊ ᑐᓂᔭᐅᓯᒪᔪᑦ ᓈᒻᒪᓗᐊᒻᒪᕆᓕᓚᐅᖅᐳᑦ ᓴᓇᔭᐅᔭᕆᐊᓖᑦ ᐱᓇᓱᐊᖅᑕᐅᑦᔪᑎᒃᓴᖏᓐᓄᑦ ᐱᔭᕇᖅᑕᐅᔪᓐᓇᕈᑎᒃᓴᖏᓐᓄᓪᓗ.
8ᑖᒃᑯᓇᓐᖓᑦ ᐊᖑᑎᓂᑦ ᓴᓇᑦᓯᐊᕈᓐᓇᕐᖕᓂᖅᐹᓄᑦ ᓴᓇᔭᐅᓚᐅᖅᐳᖅ ᐊᑕᓂᐅᑉ ᓇᔪᒐᒃᓴᖓ ᑐᐱᖅ. ᓴᓇᓚᐅᖅᐳᑦ ᑐᐱᒃᓴᓂᒃ ᖁᒻᒧᑦ 10-ᓂᒃ ᓴᓇᓯᒪᓪᓗᑎᒃ ᖃᓪᓗᓈᖅᑕᓕᐊᕆᓯᒪᔪᓂᑦ ᐱᐅᓂᖅᐹᖑᔪᓂᑦ ᑐᖑᔪᖅᑐᓂᒃ, ᐊᐅᐸᓪᓚᕆᒃᑐᓂᒃ, ᐊᐅᐸᖅᑐᓂᒡᓗ ᓄᕕᖅᓵᒃᓴᓂᒃ; ᑖᒃᑯᐊᓗ ᐊᑐᓂᑦ 10-ᑦ ᒥᖅᓱᖅᓯᒪᔪᓂᒃ ᑕᖅᓴᓕᐅᖅᑕᐅᕗᑦ ᓯᕈᐲᒻᖑᐊᓂᒃ ᓴᓇᑦᓯᐊᕈᓐᓇᖅᑐᒧᑦ ᓴᓇᔭᐅᓯᒪᔪᓂᒃ ᓴᓇᔭᐅᕗᑦ. 
9ᑖᒃᑯᐊᓗ ᐊᑐᓂᑦ ᐊᑦᔨᒌᒥᒃ ᐊᖏᓂᖃᖅᐳᑦ, ᑐᑭᒧᑦ ᑕᑭᓂᖃᖅᓗᑎᒃ 14-ᓂᒃ ᐆᒃᑑᑎᓂᒃ ᓴᓂᒧᓪᓗ ᓯᓕᖕᓂᖃᖅᓗᑎᒃ ᐆᒃᑑᑏᖕᓂᒃ ᒪᕐᕉᖕᓂᒃ. 
10ᑖᒃᑯᐊᓗ ᑕᓪᓕᒪᑦ ᐃᒻᒥᖕᓄᑦ ᒥᖅᓱᖅᓗᒋᑦ ᑲᑎᑉᐰᑦ; ᐂᑉᐸᖏᓪᓗ ᑕᓪᓕᒪᑦᑕᐅᖅ ᑍᒫᒃ ᒥᖅᓱᖅᓗᒋᑦ ᑲᑎᒃᑭᓪᓗᒋᑦ. 
11ᐳᑐᓕᖕᓂᒡᓗ ᓴᓇᕗᑦ ᑐᖑᔪᖅᑐᓂᒃ ᓯᓈᒍᑦ ᓯᓚᑎᖔᖓᒍᑦ ᓂᕕᖓᓂᐊᖅᑐᓂᒃ, ᑍᒫᑦᓮᓐᓇᖅᑕᐅᖅ ᓂᕕᖓᓂᐊᖅᑑᑉ ᑖᓗᑕᐅᑉ ᐂᑉᐸᖓ ᓯᓈᒍᑦ ᐳᑐᓕᖕᓂᒃ ᓴᓇᒋᕗᑦ. 
12ᓂᕕᖓᓂᐊᖅᑐᒥ ᑖᓗᑕᕐᖕᒥ ᐊᑕᐅᓯᕐᖕᒥ 50-ᓂᒃ ᐳᑐᓕᖕᓂᒃ ᓴᓇᒋᕗᑦ, ᑍᒫᑦᓮᓐᓇᖅᑕᐅᖅ ᓂᕕᖓᓂᐊᖅᑑᑉ ᑖᓗᑕᐅᑉ ᐂᑉᐸᖓ 50-ᓂᒃ ᐳᑐᓕᐅᖅᐰᑦ ᓯᓈᒍᑦ; ᑖᒃᑯᐊᓗ ᐳᑐᖏᑦ ᐊᑐᓂᑦ ᐊᑭᓕᕇᒃᑎᑦᓱᒋᑦ. 
13ᓂᒃᓯᖕᓂᒡᓗ ᒎᓗᓂᒃ 50-ᓂᒃ ᓴᓇᒋᕗᑦ, ᑖᒃᑯᐊ ᑖᓗᑕᕐᖕᓂᒃ ᓂᕕᖓᔪᒃᓵᖕᓂᒃ ᒪᕐᕉᖕᓂᒃ ᑲᓱᖅᓯᒪᑦᔪᑕᐅᓪᓗᑎᒃ, ᑖᓐᓇ ᑐᐱᖅ ᑲᑎᓐᖓᓗᓂ ᐊᑕᐅᓯᐅᓕᖅᑲᖓᓕᖁᓪᓗᒍ.
14ᐊᒻᒪ ᑐᐱᐅᑉ ᓯᓚᑉᐱᐊᒃᓴᖓᓂᒃ ᓴᓇᒋᕗᑦ ᒎᑦᓯᐅᑉ ᒥᖅᑯᕕᓂᖏᓐᓂᒃ ᑐᐱᒃᓴᓕᐊᕆᓯᒪᔪᒥᒃ; ᑖᒃᑯᐊᓗ ᑲᑎᓯᒪᔪᑦ 11-ᐅᓪᓗᑎᒃ. 
15ᑖᒃᑯᐊᓗ ᐊᑦᔨᒌᓂᒃ ᐊᖏᓂᖃᖅᑎᑉᐰᑦ, ᑐᑭᒧᑦ ᑕᑭᓂᖃᖅᓗᑎᒃ ᐆᒃᑑᑎᓂᒃ 15-ᓂᒃ ᓴᓂᒧᓪᓗ ᓯᓕᖕᓂᖃᖅᓗᑎᒃ ᐆᒃᑑᑏᖕᓂᒃ ᒪᕐᕉᖕᓂᒃ. 
16ᑖᒃᑯᐊᓗ ᑕᓪᓕᒪᑦ ᐃᒻᒥᖕᓄᑦ ᒥᖅᓱᖅᓗᒋᑦ ᑲᑎᑉᐰᑦ, ᐂᑉᐸᖏᓪᓗ ᑲᑎᓪᓗᒋᑦ 6-ᐅᓪᓗᒋᑦ ᐃᒻᒥᖕᓄᑦ ᒥᖅᓱᖅᐰᑦ. 
17ᓯᓈᒍᑦ 50-ᓂᒃ ᐳᑐᓕᖕᓂᒃ ᓴᓇᒋᕗᑦ ᑕᕝᕘᓇ ᑭᖑᓪᓕᖅᐸᐅᔪᒃᑯᑦ, ᑍᒫᑦᓮᓐᓇᖅᑕᐅᖅ ᐂᑉᐸᖓ 50-ᓂᒃ ᐳᑐᓕᐅᖅᐰᑦ ᓯᓈᒍᑦ. 
18ᑲᓐᓄᔭᓂᒃ 50-ᓂᒃ ᓂᒃᓯᓕᐅᕆᕗᑦ ᑖᒃᑯᐊᓗ ᑐᐱᐅᑉ ᓯᓚᑉᐱᐊᖓᑕ ᐳᑐᖏᓐᓄᑦ ᐋᖅᑭᒃᑕᐅᓪᓗᑎᒃ, ᑖᒃᑯᐊᒃ ᒪᕐᕉᒃ ᑲᑎᓯᒪᐅᑎᒃᓴᖏᖕᓄᑦ ᐊᑕᐅᓯᐅᓕᓗᓂ ᑐᐱᕐᖕᒧᑦ ᓯᓚᑉᐱᐊᒃᓴᐅᓕᖁᓪᓗᒍ. 
19ᐅᓕᒃᓵᖕᓂᒃ ᓱᓕ ᒪᕐᕉᖕᓂᒃ ᓴᓇᒋᕗᑦ, ᐂᑉᐸᖓ ᓰᐱᐅᑉ ᐊᖑᓴᓪᓗᖓᑕ ᐊᒥᖓ ᕿᑐᒻᒪᒃᓴᖅᓯᒪᔪᖅ ᐊᐅᐸᖅᑐᖅ ᐂᐸᖓᓕ ᐊᒥᖅ ᕿᑐᒻᒪᒃᓴᑦᓯᐊᖅᓯᒪᓪᓗᓂ, ᑕᒪᓐᓇ ᓯᓚᓪᓕᖅᐹᖑᓗᓂ ᓯᓚᑉᐱᐊᓕᐊᕆᕚᑦ.
20ᕿᔪᖕᓂᒃ ᑎᓴᒃᑕᓂᒃ+ ᑐᐱᐅᑉ ᐊᕙᓗᒃᓴᖏᓐᓂᒃ ᓴᓇᒋᕗᑦ ᐊᑬᑦᓯᐊᓂᒃ ᐊᑎᓕᖕᓂᒃ. 
21ᑖᒃᑯᐊᓗ ᐊᕙᓗᖏᑦ ᑐᑭᒧᑦ ᑕᑭᓂᖃᖅᐳᑦ ᓯᑕᒪᓂᒃ ᒦᑕᓂᒃ, ᓴᓂᒧᓪᓗ ᓯᓕᖕᓂᖃᖅᓗᑎᒃ 66-ᓂᒃ ᓯᓐᑎᒦᑕᓂᒃ, 
22ᑖᒃᑯᐊᓗ ᐊᑐᓂᑦ ᐊᑦᔨᒌᒥᒃ ᑲᐱᒃᑎᕝᕕᓕᐅᖅᑕᐅᕗᑦ, ᑖᒃᑯᐊ ᐊᕙᓗᒃᓮᑦ ᐃᒻᒥᖕᓄᑦ ᑲᓱᖅᑎᑕᐅᕗᑦ ᑲᐱᒃᑎᓯᒪᑦᓯᐊᖅᓗᑎᒃ. ᑖᒃᑯᐊᓗ ᕿᔪᐃᑦ ᐊᕙᓗᒃᓮᑦ ᑍᒫᒃ ᑲᐱᑎᕝᕕᓕᐅᖅᓯᒪᕗᑦ. 
23ᑐᐱᖅᓗ ᑖᓐᓇ ᐊᕙᓗᖃᖅᐳᖅ 20-ᓂᒃ ᓯᕿᓂᐅᑉ ᓇᓛᓃᑦᑐᓂᒃ; 
24ᑖᒃᑯᐊᓗ 20-ᑦ ᐊᕙᓗᒃᓮᑦ ᑐᓐᖓᕕᒃᓴᖏᓐᓂᒃ ᑐᓐᖓᕕᓕᐅᖅᐳᑦ ᓯᐅᓪᕕᕆᓂᒃ 40-ᓂᒃ, ᐊᑐᓂᑦ ᐊᕙᓗᒃᓴᖅ ᐊᑕᐅᓯᖅ ᒪᕐᕉᖕᓂᒃ ᑐᓐᖓᕕᖃᖅᑎᑉᐹᑦ ᑲᐱᒃᑎᓯᒪᓂᖏᖕᓄᑦ ᑐᓐᖓᕕᖏᒃ ᐋᖅᑭᑦᓯᐊᖅᓯᒪᖁᓪᓗᒋᒃ. 
25ᐊᒻᒪᑦᑕᐅᖅ ᑐᐱᐅᑉ ᐃᒡᓗᐊ ᐅᓐᓄᐊᓪᓗᐊᑉ ᓇᓛᓃᑦᑐᖅ ᐊᕙᓗᖃᖅᑎᑉᐹᑦ 20-ᓂᒃ, 
26ᑖᒃᑯᐊᓗ ᑐᓐᖓᕕᖃᖅᐳᑦ ᓯᐅᓪᕕᕆᓂᒃ 40-ᓂᒃ, ᐊᑕᐅᓯᖅ ᐊᕙᓗᒃᓴᖅ ᒪᕐᕉᖕᓂᒃ ᑐᓐᖓᕕᖃᖅᓗᓂ, ᐊᓯᐊᓗ ᐊᕙᓗᒃᓴᖅ ᒪᕐᕉᖕᓂᒃ ᑐᓐᖓᕕᖃᕆᓪᓗᓂ. 
27ᑐᐱᐅᓪᓕ ᑐᓄᐊ ᓯᕿᓂᐅᑉ ᓂᐱᕕᐊᑕ ᓇᓛᓃᑦᑐᖅ ᐊᕙᓗᓕᐅᖅᑕᐅᕗᖅ ᐊᕙᓗᒃᓴᓂᒃ 6-ᓂᒃ. 
28ᑐᐱᐅᓪᓗ ᑎᕆᖅᑯᐊ ᑐᓄᐊᓃᑦᑐᖅ ᒪᕐᕉᖕᓂᒃ ᐊᕙᓗᓕᐅᑕᐅᒋᕗᖅ. 
29ᑖᒃᑯᐊᒡᓗ ᐊᕙᓗᒃᓵᒃ ᑎᕆᖅᑯᒃᓴᓕᐅᖅᑕᐅᕘᒃ ᐊᑖᒍᑦ ᑲᓱᖅᑎᑕᐅᓪᓗᑎᒃ ᑕᑉᐸᐅᖓ ᖁᓛᓄᑦ ᑎᑭᓪᓗᒋᒃ. ᐊᑐᓂᓪᓗ ᐊᕙᓗᒃᓵᒃ ᑎᕆᒃᑯᒃᓴᓕᐅᖅᑕᐅᕗᑦ ᑍᒫᑦᓮᓐᓇᖅ ᐋᖅᑭᒃᓯᒪᔪᒥᒃ. 
30ᑍᒫᒃ ᑕᕝᕙ 8-ᓂᒃ ᐊᕙᓗᒃᓴᓕᐅᖅᐳᑦ, ᑐᓐᖓᕕᖃᖅᓗᑎᒃ 16-ᓂᒃ ᓯᐅᓪᕕᕆᓂᒃ; ᒪᕐᕉᖕᓂᒃ ᑐᓐᖓᕕᖃᖅᓗᓂ ᐊᕙᓗᒃᓴᖅ ᐊᑕᐅᓯᖅ.
31ᕿᔪᑯᑖᓂᒃ ᕿᕋᑦᑕᖅᑯᑎᒃᓴᓂᒃ 15-ᓂᒃ ᓴᓇᒋᕗᑦ ᕿᔪᖕᓂᒃ ᑎᓴᒃᑕᓂᒃ ᐊᑬᑦᓯᐊᓂᒃ ᐊᑎᓕᖕᓂᒃ, ᑐᐱᐅᑉ ᐊᕙᓗᐊᑕ ᐃᒡᓗᐊ ᑕᓪᓕᒪᓂᒃ ᕿᕋᑦᑕᖅᑯᓯᖅᓗᒍ, 
32ᑕᓪᓕᒪᐅᒋᓪᓗᑎᒃ ᑐᐱᐅᑉ ᐃᒡᓗᐊᒍᑦ ᕿᕋᑦᑕᖅᑯᓯᐅᑎᔭᖏᑦ ᐊᕙᓗᖏᑎᒍᑦ, ᐊᒻᒪ ᑐᐱᐅᑉ ᑐᓄᐊᒍᑦ ᓯᕿᓂᐅᑉ ᓂᐱᕕᐊᑕ ᓇᓛᓃᑦᑐᒃᑯᑦ ᑕᓪᓕᒪᐅᒋᓪᓗᑎᒃ ᐊᕙᓗᖏᑎᒍᑦ ᕿᕋᑦᑕᖅᑯᓯᐅᑎᔪᑦ. 
33ᐊᕙᓗᖏᑕᓕ ᕿᑎᖓᒍᑦ ᕿᕋᑦᑕᖅᑯᓯᖅᑕᐅᒋᕗᖅ, ᖁᒻᒧᖓᔫᑉ ᓇᐸᔪᖓᑕ ᕿᑎᖓᒎᖅᑐᒥᒃ, ᑐᐱᐅᑉ ᐃᓱᐊᓂᑦ ᐃᓱᐊᓄᑦ ᓯᕗᒧᖓᔪᒥᒃ. 
34ᐊᕙᓗᒃᓮᓪᓗ ᓯᓚᑉᐱᐊᖅᑕᐅᕗᑦ ᒎᓗᒥᒃ, ᓱᓪᓗᓕᖕᓂᒡᓗ ᒎᓗᓂᒃ ᕿᕋᑦᑕᖅᑯᑎᖏᓐᓄᑦ ᓇᔪᒻᒪᖅᑯᑎᒃᓴᓂᒃ ᐋᖅᑭᒃᓯᕗᑦ, ᑖᒃᑯᐊᑦᑕᐅᖅ ᕿᕋᑦᑕᖅᑯᑎᒃᓮᑦ ᓯᓚᑉᐱᐊᖅᑕᐅᒋᕗᑦ ᒎᓗᒥᒃ.
35ᑖᓗᑕᒃᓴᒥᒡᓗ ᓴᓇᒋᕗᑦ ᕿᐱᐅᕋᖅᓯᒪᔪᒥᒃ ᖃᓪᓗᓈᖅᑕᑦᓯᐊᕙᖕᒥᒃ ᑐᖑᔪᖅᑐᒥᒃ ᐊᐅᐸᓪᓚᕆᒃᑐᒥᒡᓗ, ᐊᐅᐸᖅᑐᒥᒡᓗ ᓄᕕᖅᓵᒃᓴᒥᒃ ᓴᓇᑦᓯᐊᕈᓐᓇᖅᑐᒧᓪᓗ ᓴᓇᔭᐅᓯᒪᕗᑦ ᓯᕈᐲᒻᖑᐊᖅ ᐃᓴᕈᖃᖅᑐᖅ. 
36ᑖᒃᑯᐊᓗ ᓂᕕᓐᖓᖅᑕᐅᕗᑦ ᓯᑕᒪᓄᑦ ᕿᔪᖕᓄᑦ ᑎᓴᒃᑕᓄᑦ ᐊᑬᑦᓯᐊᓂᒃ ᐊᑎᓕᖕᓄᑦ, ᒎᓗᓂᒃ ᓯᓚᑉᐱᐊᓕᖅᓯᒪᔪᓄᑦ, ᓂᒃᓯᖕᓄᑦ ᒎᓗᓄᑦ ᖃᖓᑕᑦᔪᑎᖃᖅᓗᑎᒃ, ᑕᕝᕙ ᑐᓐᖓᕕᓕᐅᕆᕗᑦ ᓯᑕᒪᓂᒃ ᓯᐅᓪᕕᕆᓂᒃ ᓇᐸᔪᐃᑦ ᓇᐸᑦᔪᑎᒃᓴᖏᓐᓂᒃ. 
37ᑐᐱᐅᓪᓕ ᐃᑎᖅᑕᖅᕕᖓ ᑖᓗᑕᓕᐅᖅᑕᐅᒋᕗᖅ ᖃᓪᓗᓈᖅᑕᑦᓯᐊᕙᖕᒥᒃ ᓵᑦᑐᒥᒃ ᑐᖑᔪᖅᑐᒥᒃ, ᐊᐅᐸᓪᓚᕆᒃᑐᒥᒡᓗ, ᐊᐅᐸᖅᑐᒥᒡᓗ ᓄᕕᖅᓵᒃᓴᒥᒃ ᑕᖅᓯᖅᓱᖅᓯᒪᓗᓂᓗ ᒥᖅᓱᖅᓯᒪᔪᓂᒃ. 
38ᑖᒃᑯᐊ ᑖᓗᑍᑦ ᓇᑉᐸᖅᑯᑕᓕᐅᖅᑕᐅᕗᑦ ᕿᔪᖕᓂᒃ ᑎᓴᒃᑕᓂᒃ ᐊᑬᑦᓯᐊᓂᒃ ᐊᑎᓕᖕᓂᒃ, ᑖᒃᑯᐊᓗ ᓯᓚᑉᐱᐊᖅᓯᒪᓪᓗᑎᒃ ᒎᓗᒥᒃ ᓂᒃᓯᖕᓄᓪᓗ ᒎᓗᓄᑦ ᖃᖓᑕᑎᑕᐅᓪᓗᑎᒃ; ᓇᐸᔪᐃᓪᓗ ᑐᓐᖓᕕᓕᐅᖅᐹᑦ ᐊᑐᓂᑦ ᑲᓐᓄᔭᓂᒃ ᑕᓪᓕᒪᓂᒃ.
