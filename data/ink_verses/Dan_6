1ᑍᕉᓯ ᖁᕕᐊᓱᒡᓗᓂ ᓴᖅᑭᑎᑦᓯᓚᐅᖅᐳᖅ ᐊᖓᔪᖅᑳᖑᖃᑎᒋᓂᐊᖅᑕᒥᓂᒃ 120-ᓂᒃ, ᐊᖓᔪᖅᑲᐅᕕᓕᒫᒥᓄᑦ. 
2ᑖᒃᑯᐊ ᐱᖓᓱᓂᒃ ᐊᖓᔪᖅᑳᖃᖅᑎᑉᐰᑦ, ᑖᓂᐊᓕ ᐱᖓᓱᒋᔭᐅᓪᓗᓂ: ᐊᖓᔪᖅᑳᖁᑎᖏᑦ ᐅᖃᕆᐊᖃᖅᓗᑎ ᑖᒃᑯᓄᖓ, ᐊᖓᔪᖅᑳᖅᔪᐊᖅ ᐅᖁᒤᒃᓴᖁᓇᒍ. 
3ᑖᓂᐊᓕᓕ ᐊᖓᔪᖅᑳᖑᖃᑎᒥᓂᑦ ᐊᑦᔨᒋᔭᐅᓚᐅᓐᖏᓚᖅ ᐊᖓᔪᖅᑳᖅᔪᐊᓪᓘᓐᓃᑦ ᐊᖓᔪᖅᑳᖁᑎᖏᓐᓂᑦ, ᐊᔪᖏᑦᓯᐊᕐᖕᒪ ᐊᐅᓚᒋᐊᓕᒃᑎᒍᑦ, ᐊᖓᔪᖅᑳᖅᔪᐊᖅ ᐃᓱᒪᓚᐅᖅᐳᖅ ᐊᖓᔪᖅᑲᐅᕕᓕᒫᒥᓄᑦ ᐊᖓᔪᖅᑲᐅᓕᖁᓪᓗᒍ. 
4ᑍᒤᒻᒪᑦ, ᐊᖓᔪᖅᑳᖑᖃᑎᖏᑦ ᐊᖓᔪᖅᑳᖅᔪᐊᓪᓗ ᐊᖓᔪᖅᑳᖁᑎᖏᑦ ᕿᓂᓚᐅᖅᐳᑦ ᑖᓂᐊᓕ ᐸᓯᔪᒪᓪᓗᒍ ᐊᖓᔪᖅᑲᐅᕕᖕᒥᒃ ᐊᐅᓚᑦᓯᓂᖓᒍᑦ, ᐸᑦᓯᑎᒃᓴᖅᓯᔪᓐᓇᓚᐅᓐᖏᓚᓪᓕ, ᓈᒻᒪᖏᑦᑐᒥᒃ ᓇᓂᓯᕝᕕᒋᔪᓐᓇᓚᐅᖏᓐᓇᒥᑦᔪᒃ, ᐃᕿᐊᓱᒍᓐᓇᖏᒻᒪᑦ ᓈᒻᒪᖏᑦᑐᒥᒡᓗ ᐱᓂᐊᕐᖕᓂᖃᕋᓂ. 
5ᐊᖑᑎᑦ ᑖᒃᑯᐊ ᐅᖃᖃᑎᒌᓕᓚᐅᖅᐳᑦ, “ᐸᑦᓯᑎᒃᓴᖅᓯᐊᕈᓐᓇᓐᖏᓚᒍᑦ ᑖᓂᐊᓕᒧᑦ ᑐᕌᖓᔪᒥᒃ, ᒎᑎᖓᑕ ᐱᖁᔭᖏᑎᒍᑦ ᑭᓯᐊᓂ ᕿᓂᕈᑦᑕ.”
6ᐊᖓᔪᖅᑳᖑᖃᑎᖏᑦ, ᐊᖓᔪᖅᑳᖅᔪᐊᓪᓗ ᐊᖓᔪᖅᑳᖁᑎᖏᑦ ᐊᖓᔪᖅᑳᖅᔪᐊᕐᖕᒧᑦ ᐂᓚᐅᖅᐳᑦ ᐅᖃᖅᓗᑎᒃ, “ᐊᖓᔪᖅᑳᖅᔪᐊᖅ ᑍᕉᓯ, ᐃᓅᒋᑦ ᐃᓱᖃᖏᑦᑐᒧᑦ! 
7ᓄᓇᒧᑦ ᐊᐅᓚᑦᓯᔨᐅᑎᑕᑎᑦ ᐊᖓᔪᖅᑳᑦ, ᐊᖓᔪᖅᑳᖁᑎᑎᓪᓗ, ᐃᓱᒪᓕᐅᖅᑎᖁᑎᑎᓪᓗ, ᐊᐅᓚᑦᓯᔨᐅᔪᓪᓗ ᐊᖏᖃᑎᒌᖕᒪᑕ ᐊᖓᔪᖅᑳᖅᔪᐊᖅ ᐱᖁᔭᓕᐅᖁᓪᓗᒍ ᒪᓕᒃᑕᐅᔭᕆᐊᓕᖕᒥᒃ ᐊᑐᖅᑕᐅᔭᕆᐊᖃᓪᓚᕆᒡᓗᓂ ᐃᒤᓕᔪᒥᒃ, ᓇᓪᓕᐊᑦ ᑐᒃᓯᐊᖅᑐᖅ ᒎᑎᒧᑦ ᓇᓪᓕᐊᓐᓄᑐᐃᓐᓇᖅ ᐃᓄᖕᒧᓪᓘᓐᓂᑦ, ᐅᓪᓗᐃᑦ 30-ᑦ ᐊᑯᓐᓂᖓᓂ, ᐃᕝᕕᑦ ᐊᖓᔪᖅᑳᖅᔪᐊᖅ ᐊᓯᖕᓄᑦ, ᓛᔧᑦ ᓯᑎᖓᓄᑦ ᐃᒋᑕᐅᔪᒃᓴᐅᕗᖅ. 
8ᒫᓐᓇ ᐊᖓᔪᖅᑳᖅᔪᐊᖅ, ᐱᖁᔭᓕᐅᓕᕆᑦ, ᑎᑎᕋᖅᓗᒍᓗ ᐊᓯᑦᔨᖅᑕᐅᔪᓐᓇᖁᓇᒍ, ᒦᑎᒥᐅᑦ ᐳᕐᓯᐊᒥᐅᓪᓗ ᐱᖁᔭᖏᑦ ᒪᓕᒡᓗᒋᑦ, ᐲᖅᑕᐅᔪᓐᓇᖏᑦᑐᒥᒃ.” 
9ᑍᒤᒻᒪᑦ ᐊᖓᔪᖅᑳᖅᔪᐊᖅ ᑍᕉᓯ ᐱᖁᔭᓕᐅᖅᐳᖅ ᑎᑎᕋᖅᓗᓂ ᐊᑎᓕᐅᖅᓗᒍᓗ. 
10ᑖᓂᐊᓕᓕ ᖃᐅᔨᒐᒥ ᐱᖁᔭᖅ ᐋᖅᑭᒃᑕᐅᔭᕇᕐᖕᒪᑦ, ᐊᖏᕐᕋᖅᐳᖅ ᒪᔪᕋᖅᓗᓂᓗ ᐃᒡᓗᕈᓯᕐᖕᒥᓄᑦ, ᐃᒐᓛᕐᖕᒧᑦ ᔪᕉᓴᓚᒧᑦ ᓵᖓᔪᒧᑦ, ᓰᖅᑯᖅᓗᓂᓗ ᑐᒃᓯᐊᖅᐸᒃᐳᖅ ᐅᓪᓗᖅ ᐱᖓᓱᐃᖅᓱᖅᓗᒍ, ᖁᔭᓕᓪᓗᓂᓗ ᒎᑎᒥᓄᑦ ᑍᒫᒃ ᐱᐅᓯᕆᕙᒃᑕᒥᑐᑦ.
11ᐊᖑᑎᓪᓗ ᑍᒃᑯᐊ ᑲᑎᓪᓗᑎᒃ ᕾᕗᑦ, ᑖᓂᐊᓕᓗ ᑕᑯᕚᑦ ᒎᑎᒧᑦ ᑐᒃᓯᐊᖅᑐᖅ ᐃᑲᔪᖅᑕᐅᔪᒪᓂᕐᖕᒥᒃ. 
12ᐊᖓᔪᖅᑳᖅᔪᐊᒧᓪᓗ ᐂᕗᑦ ᐅᖃᖅᕕᒋᓪᓗᒍᓗ ᐱᖁᔭᓕᐊᕆᓯᒪᔭᖓᓂᒃ ᐅᖃᖅᓗᑎᒃ, “ᐱᖁᔭᓕᐅᓚᐅᓐᖏᓚᑏᑦ? ᐅᓪᓗᓂᒃ 30-ᓂᒃ ᓇᓪᓕᐊᑦ ᑐᒃᓯᐊᖅᑐᖅ ᒎᑎᒧᑦ ᓇᓪᓕᐊᓐᓄᑐᐃᓐᓇᖅ ᐃᓄᖕᒧᓪᓘᓐᓃᑦ, ᐊᖓᔪᖅᑳᖅᔪᐊᑉ ᐊᓯᐊᓄᑦ, ᑍᒤᓕᐅᖅᑐᖅ ᓛᔧᑦ ᓯᑎᖓᓄᑦ ᐃᒋᑕᐅᑯᓪᓗᒎ?” ᐊᖓᔪᖅᑳᖅᔪᐊᖅ ᑭᐅᕗᖅ, “ᐱᖁᔭᖅ ᐊᓯᑦᔨᖅᓯᒪᓐᖏᓚᖅ, ᒦᑎᒥᐅᑦ ᐳᕐᓯᐊᒥᐅᓪᓗ ᐱᖁᔭᖏᑦ ᒪᓕᒡᓗᒋᑦ ᐊᓯᑦᔨᖅᑕᐅᔪᓐᓇᓐᖏᓚᖅ.”
13ᑖᒃᑯᐊ ᐊᖓᔪᖅᑳᖅᔪᐊᒧᑦ ᐅᖃᓕᖅᐳᑦ, “ᐊᖓᔪᖅᑳᖅᔪᐊᖅ, ᑖᓂᐊᓕ, ᔫᑕᒥᑦ ᑎᒍᔭᐅᓯᒪᔪᑦ ᐃᓚᖓᑦ, ᐃᓕᖕᓂᒃ ᓈᓚᖏᒻᒪᑦ, ᐱᖁᔭᓕᐊᕆᓚᐅᖅᑕᕐᖕᓂᒡᓘᓐᓃᑦ ᒪᓕᖏᒻᒪᑦ; ᓱᓕ ᑐᒃᓯᐊᖃᑦᑕᕐᖕᒪᑦ ᐅᓪᓗᖅ ᐱᖓᓱᐃᖅᓱᖅᓗᒍ.”
14ᐊᖓᔪᖅᑳᖅᔪᐊᖅᓕ ᑕᒪᑐᒥᖓ ᑐᓴᕋᒥ ᐃᓱᒪᔮᒻᒪᕆᓕᖅᐳᖅ, ᖃᓄᑐᐃᓐᓇᖅᓗ ᕿᓂᓕᖅᐳᖅ ᑖᓂᐊᓕ ᓴᐳᑎᔪᒪᓪᓗᒍ ᓯᕿᓂᐅᑉ ᓂᐱᓂᖓ ᑎᑭᓪᓗᒍ. 
15ᐊᖑᑎᓪᓗ ᑖᒃᑯᐊ ᑲᑎᒪᓪᓗᑎᒃ ᐊᖓᔪᖅᑳᖅᔪᐊᒧᐊᖅᐳᑦ ᐅᖃᐅᑎᓪᓗᒍᓗ, “ᐊᖓᔪᖅᑳᖅᔪᐊᖅ ᐃᖅᑲᐅᒪᒋᑦ ᒦᑎᒥᐅᑦ ᐳᕐᓯᐊᒥᐅᓪᓗ ᐱᖁᔭᖏᑦ ᒪᓕᒡᓗᒋᑦ, ᐊᖓᔪᖅᑳᖅᔪᐊᑉ ᐱᖁᔭᓕᐊᖏᑦ ᒪᓕᒐᖏᓪᓗ ᐊᓯᑦᔨᖅᑕᐅᔪᓐᓇᖏᒻᒪᑕ.”
16ᑍᒤᒻᒪᑦ ᐊᖓᔪᖅᑳᖅᔪᐊᖅ ᐱᖁᔨᕗᖅ, ᑖᓂᐊᓕ ᐂᔭᐅᖁᓪᓗᒍ ᓛᔧᓪᓗ ᓯᑎᖓᓄᑦ ᐃᒋᑕᐅᖁᓪᓗᒍ, ᐊᖓᔪᖅᑳᖅᔪᐊᖅᓗ ᑖᓂᐊᓕᒧᑦ ᐅᖃᖅᐳᖅ, “ᒎᑎᕕᑦ ᑍᒪᓐᖓᑦ ᐱᔨᑦᓯᖅᑕᕕᑦ, ᓴᐳᑎᓕᑎᑦ!” 
17ᐅᔭᕋᒡᓗ ᐃᓕᔭᐅᕗᖅ ᓛᔧᑦ ᓯᑎᖓᑕ ᐹᖓᓄᑦ, ᐊᖓᔪᖅᑳᖅᔪᐊᓪᓗ ᓇᕿᑦᔪᓯᖅᐹ ᓇᒡᒍᐊᕐᖕᒥᖕᒥᓄᑦ ᓇᓗᓁᒃᑯᑕᕐᖕᒥᓄᑦ, ᐊᖓᔪᖅᑳᖁᑎᖏᑕᓗ ᓇᓗᓁᒃᑯᑕᖏᓐᓄᑦ, ᑖᓂᐊᓕᐅᑉ ᖃᓄᐃᓕᐅᖅᑕᐅᓂᖓ ᐊᓯᑦᔨᖅᑕᐅᖁᓇᒍ. 
18ᐊᖓᔪᖅᑳᖅᔪᐊᖅᓗ ᐅᑎᖅᐳᖅ ᐃᒡᓗᒥᓄᑦ ᐅᓐᓄᒡᓗ ᓂᕆᓚᐅᓐᖏᓚᖅ ᑐᓴᕐᖕᓂᕋᖅᑐᓂᒡᓗ ᑐᓵᔪᒪᓇᓂ, ᓯᓂᓚᐅᓐᖏᓚᖅᓘᓐᓃᑦ.
19ᐅᓪᓛᒻᒪᕆᒃᑯᓪᓕ ᐊᖓᔪᖅᑳᖅᔪᐊᖅ ᒪᑭᑉᐳᖅ ᖃᐅᒻᒪᓕᓵᖅᑎᓪᓗᒍ, ᑐᐊᕕᖅᓗᓂᓗ ᓛᔧᑦ ᓯᑎᖓᓄᐊᖅᐳᖅ. 
20ᓛᔧᑦ ᓯᑎᖓ ᖃᒡᓕᓪᓗᒍ, ᑖᓂᐊᓕᒧᑦ ᕾᒐᓛᖅᐳᖅ ᓂᐱᒧᑦ ᖁᓱᔪᒧᑦ, “ᑖᓂᐊᓖ, ᒎᑎᐅᑉ ᐆᒪᔫᑉ ᐱᔨᖓ, ᒎᑎᕕᑦ, ᑍᒪᓐᖓᑦ ᐱᔨᑦᓯᖅᑕᕕᑦ ᓛᔭᓂᑦ ᓴᐳᑎᕙᑏᑦ?”
21ᑖᓂᐊᓕᐅᑉ ᑭᐅᕚ, “ᐊᖓᔪᖅᑳᖅᔪᐊᖅ, ᐃᓅᒋᑦ ᐃᓱᖃᖏᑦᑐᒧᑦ! 
22ᒎᑎᒐ ᐂᖏᓕᖁᑎᒥᓂᒃ ᑎᓕᓯᓚᐅᖅᐳᖅ, ᓛᔧᓪᓗ ᖃᓂᖏᑦ ᒪᑐᓪᓗᒋᑦ, ᑖᒃᑯᓇᖓᑦ ᖃᓄᐃᓕᔭᐅᓐᖏᓚᖓ, ᖃᐅᔨᔭᐅᒐᒪ ᐸᓯᔭᒃᓴᐅᖏᓐᓂᓐᓂᒃ ᑖᑦᓱᒪ ᓵᖓᓂ; ᐃᓕᖕᓄᓪᓗ ᐊᖓᔪᖅᑳᖅᔪᐊᖅ, ᓈᒻᒪᖏᑦᑐᒥᒃ ᐱᓇᓱᐊᓚᐅᖅᓯᒪᖏᓐᓇᒪ.”
23ᐊᖓᔪᖅᑳᖅᔪᐊᖅᓗ ᖁᕕᐊᓱᖕᓂᕐᖕᒥᒃ ᑕᑕᑕᐅᕗᖅ, ᐱᖁᔨᓪᓗᓂᓗ ᑖᓂᐊᓕ ᓛᔧᑦ ᓯᑎᖓᓂᑦ ᐊᒧᔭᐅᖁᓪᓗᒍ. ᑖᓂᐊᓕᓗ ᐊᒧᔭᐅᖕᒪᑦ, ᓇᐅᒃᑯᑐᐃᓐᓇᖅ ᐃᑭᖃᓐᖏᓚᖅ, ᒎᑎᓂ ᑕᑎᒋᖕᒪᒍ. 
24ᐊᖓᔪᖅᑳᖅᔪᐊᑉ ᐱᖁᔨᓂᖓᓄᑦ, ᐊᖑᑎᑦ ᑖᓂᐊᓕᒥᒃ ᓱᓕᖏᑦᑐᒥᒃ ᐸᓯᒃᓯᕋᓱᓚᐅᖅᑐᑦ, ᕾᑎᑕᐅᕗᑦ ᐃᒋᑕᐅᓪᓗᑎᒃᓗ ᓛᔧᑦ ᓯᑎᖓᓄᑦ, ᓄᓕᐊᖏᑦ ᕿᑐᕐᖓᖏᓪᓗ ᐃᓚᒋᓪᓗᒋᑦ; ᓛᔭᒃᑯᕕᐅᑉ ᓇᑎᖓᓄᑦ ᓱᓕ ᑐᓚᐅᖅᑎᓐᓇᒋᑦ ᓛᔭᓂᑦ ᐊᑯᖅᑕᐅᓪᓗᑎᒃ ᓴᐅᓂᖏᑦ ᓯᖁᓪᓗᖅᑕᐅᕗᑦ.
25ᐊᖓᔪᖅᑳᖅᔪᐊᖅᓗ ᑍᕉᓯ ᐃᓄᖁᑎᓕᒫᒥᓄᑦ, ᐃᓅᖃᑎᒌᒡᔪᐊᓄᑦ ᓇᑭᑐᐃᓐᓇᖅ ᐱᓯᒪᔪᓄᑦ ᐃᓄᖕᓄᓪᓗ ᖃᓄᑐᐃᓐᓇᖅ ᐅᖃᐅᓯᖃᖅᑐᓄᑦ ᐊᖓᔪᖅᑲᐅᕕᖕᒥᓃᑦᑐᓄᑦ ᐅᖃᖅᐳᖅ: “ᐊᖏᔪᒥᒃ ᓮᒪᓂᖃᕆᑦᓯ! 
26ᐱᖁᔭᓕᐅᖅᐳᖓ ᐊᖓᔪᖅᑲᐅᕕᓕᒫᓐᓂ ᐃᓄᐃᑦ ᓴᔪᒃᑐᒃᓴᐅᕗᑦ ᓯᕘᕋᓗᑎᒡᓗ ᑖᓂᐊᓕᐅᑉ ᒎᑎᖓᓂᒃ:
27ᑖᓐᓇ ᐊᓐᓇᒃᑎᑦᓯᕙᒃᑐᖅ ᓴᐳᑦᔨᕙᒡᓗᓂᓗ;
28ᑍᒤᒻᒪᑦ ᑖᓂᐊᓕ ᐱᔪᓐᓇᖅᓯᕙᓪᓕᐊᓚᐅᖅᐳᖅ ᓱᓇᑐᐃᓐᓇᕐᖕᓂᒃ ᑍᕉᓯ ᐊᖓᔪᖅᑳᖅᔪᐊᖑᑎᓪᓗᒍ ᓮᕋᓯᓗ ᐴᕐᓯᐊᒥᐅᖅ ᐊᖓᔪᖅᑳᖅᔪᐊᖑᓂᖓᓂ.
