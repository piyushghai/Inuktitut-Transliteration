1ᐅᒃᐱᖅᑑᖃᑎᒌᓄᑦ ᐊᖓᔪᖅᑳᑦ ᐃᓇᑉᐸᒃᑲ, ᐅᕙᖓᑦᑕᐅᖅ ᐊᖓᔪᖅᑳᖑᖃᑕᐅᒐᒪ ᙭ᔅᑑᓯᐅᑉ ᓯᖅᓕᕿᑎᑕᐅᓂᖓᓂᒃ ᓇᓗᓁᖅᓯᔨᓄᑦ ᐃᓚᖏᐅᑎᔪᒫᕋᒪᑦᑕᐅᖅ ᓂᖅᑐᕐᖕᓇᖅᑐᔪᐊᕐᖕᒥ ᓴᖅᑭᕈᒫᖅᑐᒥ. 
2ᒎᑎᐅᑉ ᓰᐱᖁᑎᖏᓐᓄᑦ ᐰᖅᓯᔨᐅᑦᓯᐊᕆᑦᓯ ᑖᒃᑯᐊ ᐃᓕᑦᓯᓐᓄᑦ ᑐᓂᔭᐅᓯᒪᖕᒪᑕ, ᐱᔪᒪᓂᖃᑦᓯᐊᖅᓗᓯ ᐃᕿᐊᓱᖏᓪᓗᓯᓗ, ᐊᑭᓕᖅᑕᐅᔪᒪᓂᑐᐃᓐᓇᕐᖕᒧᑦ ᐱᓂᐊᕋᓯ ᐱᔨᑦᓯᕈᒪᑦᓯᐊᖅᓗᓯᓕ ᐱᒋᑦᓯ. 
3ᒥᐊᓂᕆᔭᑦᓯᓐᓄᑦ ᐊᖓᔪᖅᑳᖅᔪᐊᑎᑐᑦ ᐱᓂᐊᕋᓯ ᒪᓕᒐᓴᐅᓇᓱᐊᕆᑦᓯᓕ ᑖᒃᑯᓄᖓ. 
4ᐰᖅᓯᔩᑦ ᐊᖓᔪᖅᑳᖓᑦ ᓴᖅᑭᑉᐸᑦ ᑕᕝᕙ ᓂᖅᑐᕐᖕᓇᖅᑐᒥᒃ ᓂᐊᖂᓯᖅᑕᐅᔪᒫᖅᐳᓯ ᓱᒃᑯᓐᓂᐊᖏᑦᑐᒥᒃ ᑕᑯᒥᓇᕈᓐᓃᕐᖕᓂᐊᖏᑦᑐᒥᒃ.
5ᐃᓕᑦᓯᑦᑕᐅᖅ ᐃᓅᓱᒃᑑᔪᓯ ᐃᓄᑐᖃᐅᔪᓂᒃ ᓈᓚᑦᓯᐊᕆᑦᓯ. ᑕᒪᑦᓯ ᐊᓐᓄᕌᖅᑐᒃᓴᐅᕗᓯ ᐱᐅᔪᕆᖏᓐᓂᕐᖕᒥᒃ, ᐃᓕᑦᓯᓐᓄᑦ ᐱᔨᑦᓯᖃᑦᑕᐅᑎᓗᓯ, ᐊᒡᓔᑦ ᐅᖃᕐᖕᒪᑕ, “ᒎᑎᐅᑉ ᐱᐅᔪᕆᔪᑦ ᐊᑭᕋᖅᑐᖅᐰᑦ, ᐱᐅᔪᕆᖏᑦᑐᓪᓕ ᐱᔪᓐᓇᖅᑎᑦᓯᓂᕐᖕᒥᓂᒃ ᓴᖅᑭᑎᑦᓯᕕᒋᕔᑦ.” 
6ᑍᒤᒻᒪᑦ, ᐃᓕᑦᓯᓐᓂᒃ ᒥᑭᒡᓕᑎᕆᑦᓯ ᒎᑎᐅᑉ ᐱᔪᓐᓇᖅᑐᖅᔪᐊᑉ ᐊᒡᒐᖏᓐᓄᑦ, ᑖᑦᓱᒪ ᑕᕝᕙ ᐊᖏᔪᕈᖅᑎᑦᓱᒫᖅᐹᓯ ᐱᕕᒃᓴᕆᔪᒪᔭᒥᒍᑦ. 
7ᐃᓱᒫᓗᒍᑎᓕᒫᓯ ᑖᑦᓱᒧᖓ ᐱᑎᓯᒋᒃ, ᑖᑦᓱᒪ ᐃᒃᐱᒋᑦᓯᐊᕐᖕᒪᓯ. 
8ᐃᒃᐱᒍᓱᑦᓯᐊᕆᑦᓯ, ᑲᐅᔨᓴᖅᓗᓯᓗ. ᐊᑭᕋᖅᑐᖅᑎᓯ ᓵᑖᓇᓯ ᓇᒧᑐᐃᓐᓇᖅ ᐃᖏᕐᕋᖕᒪᑦ ᓛᔭᑎᑐᑦ ᓂᓪᓕᐊᔪᖅᔪᐊᑎᑐᑦ, ᓱᓇᑐᐃᓐᓇᕐᖕᒥᒃ ᐄᔭᒃᓴᖅᓯᐅᖅᓗᓂ. 
9ᑖᓐᓇ ᖁᓚᖏᓪᓗᓯ ᐅᒃᐱᕐᖕᓂᒃᑯᑦ ᐊᑭᕋᖅᑐᖅᓯᐅᒃ, ᖃᐅᔨᒪᓗᓯ ᐅᒃᐱᖅᑐᑦᑕᐅᖅ ᐊᓯᓯ ᓯᓚᖅᔪᐊᕐᖕᒥ ᑍᒫᓪᓗᐊᖅ ᓯᖅᓕᕿᑎᑕᐅᖕᒥᖕᒪᑕ. 
10ᐊᑯᓂᐅᖏᑦᑐᖅᓗ ᓯᖅᓕᕿᑎᑕᐅᓚᐅᖅᓗᓯ, ᒎᑎᐅᑉ ᐱᔪᓐᓇᖅᑎᑦᓯᓂᕐᖕᓂᒃ ᑕᒤᓐᓂᒃ ᐱᖃᖅᑑᑉ, ᐃᓕᑦᓯᓐᓂᒃ ᕾᖁᔨᓚᐅᖅᑑᑉ ᐃᓱᖃᖏᑦᑐᒧᑦ ᐱᓐᓇᕐᖕᓇᖅᑐᖅᔪᐊᒧᑦ ᙭ᔅᑑᓯᒥ, ᑖᑦᓱᒪ ᓇᖕᒥᓂᖅ ᐋᖅᑭᒃᓱᕐᖕᓂᐊᖅᐹᓯ, ᐅᒃᐱᕐᖕᓂᒃᑯᑦ ᑐᓐᖓᕕᓕᑦᓯᐊᖅᓗᓯ, ᓴᓐᖏᔫᓕᖅᑎᓪᓗᓯᓗ. 
11ᑖᓐᓇ ᐱᔪᓐᓇᕐᖕᓂᖅᔪᐊᖃᖅᓕ ᐃᓱᖃᖏᑦᑐᒥᑦ ᐃᓱᖃᖏᑦᑐᒧᑦ. ᐋᒦᓐ.
12ᓮᓚᓯᒥᒃ ᐃᑲᔪᖅᑎᖃᖅᓗᖓ, ᐅᑯᓂᖓ ᓁᑦᑐᓂᒃ ᑎᑎᕋᖅᕕᒋᕙᑦᓯ, ᑖᓐᓇ ᑍᔪᓐᓇᖅᐸᕋ ᓱᖁᓯᔪᐃᑦᑐᒥᒃ ᖃᑕᓐᖑᑎᒋᒐᒃᑯ, ᑲᔪᖏᖅᓴᖅᐸᑦᓯ ᓇᓗᓁᖅᓯᕕᒋᓪᓗᓯᓗ ᑕᒪᓐᓇ ᓱᓕᔪᒥᒃ ᒎᑎᐅᑉ ᐱᔪᓐᓇᖅᑎᑦᓯᓂᖓ; ᑐᓐᖓᕕᒋᓯᐅᒃ ᐊᐅᓚᖏᓪᓗᓯ.
13ᐅᒃᐱᖅᑑᖃᑎᑦᓯ ᐹᐱᓘᓂᒦᑦᑐᑦ, ᑍᒫᒃᑕᐅᖅ ᓂᕈᐊᖅᑕᐅᓯᒪᔪᑦ, ᑕᕝᕙᐅᕗᑏᖅᐸᓯ; ᒫᑯᓯᐅᓪᓗ ᐃᕐᖕᓂᕐᖕᒪ ᑕᕝᕙᐅᕗᑏᕆᕚᓯ. 
14ᑐᓐᖓᓱᒃᑎᖃᑦᑕᐅᑎᒋᑦᓯ ᑯᓂᒡᓗᓯᓗ ᙭ᔅᑑᓯᒥ ᓇᒡᓕᖕᓂᒃᑯᑦ.
