1ᔮᓱᐊ ᓈᓂᐅᑉ ᐃᕐᖕᓂᖓ ᑎᓕᓯᕗᖅ ᒪᕐᕉᖕᓂᒃ ᖃᐅᔨᓴᕆᐊᖅᑑᖕᓂᒃ ᑕᖕᒫᖅᓯᒪᕕᖕᒥᓂᑦ ᓯᑎᒻᒥᑦ, ᐃᒫᒃ ᐅᖃᐅᑎᓪᓗᒋᑦ, “ᖃᐅᔨᔭᐅᑦᑍᓕᓗᓯᒃ ᑬᓇᐅᑉ ᓄᓇᖓᓂᒃ ᖃᐅᔨᓴᕆᐊᕆᑦᓯᒃ ᐱᓗᐊᖅᑐᒥᒃ ᔨᕆᑰᑉ ᐃᒡᓗᒐᓴᖏᓐᓂᒃ.” ᑖᒃᑯᐊᓗ ᐃᒡᓗᒐᓴᖕᓄᐊᖅᐳᑦ, ᑕᕝᕙᓃᑉᐳᓪᓗ ᐅᓪᓘᖕᓂᒃ ᒪᕐᕉᖕᓂᒃ, ᑐᔪᕐᖕᒥᓪᓗᑎᒃ ᕅᕼᐊᐱᒥᒃ ᐊᑎᓕᖕᒥᒃ, ᑖᓐᓇ ᑮᓇᐅᔭᒧᑦ ᐊᑐᒐᐅᓚᐅᖅᑐᖅ. 
2ᔨᕆᑰᑉ ᐊᖓᔪᖅᑳᖅᔪᐊᖓ ᑐᓴᖅᑎᑕᐅᓚᐅᖅᐳᖅ ᐄᓴᕅᓕᒥᐅᑦ ᐃᓚᖏᑦ ᐅᓐᓄᐊᒃᑯᑦ ᑎᑭᑦᑐᕕᓂᐅᓂᖏᓐᓂᒃ ᖃᐅᔨᓴᕆᐊᖅᓗᑎᒃ ᓄᓇᖁᑎᖓᓂᒃ. 
3ᑍᒤᒻᒪᑦ ᔨᕆᑰᑉ ᐊᖓᔪᖅᑳᖅᔪᐊᖓ ᐅᖃᕆᐊᖅᑐᖅᑎᑦᓯᓚᐅᖅᐳᖅ ᕅᕼᐊᐱᒧᑦ, “ᐊᖑᑏᑦ ᐃᒡᓗᖕᓃᑦᑐᑦ ᕾᑎᓚᐅᒃᑭᑦ, ᖃᐅᔨᓴᕆᐊᖅᓯᒪᖕᒪᑕ ᓄᓇᑦᑎᓐᓂᒃ.”
4ᐊᕐᖕᓇᐅᓪᓕ ᐊᖑᑏᒃ ᒪᕐᕉᒃ ᐃᔨᖅᑎᓚᐅᖅᐰᒃ; ᐅᖃᖅᓗᓂᓗ, “ᐊᖑᑎᓂᒃ ᕾᔪᖃᓚᐅᖅᑑᒐᓗᐊᖅ, ᑭᓯᐊᓂᓕ ᖃᐅᔨᒪᓚᐅᓐᖏᓚᒃᑲ ᓇᓂᒥᐅᑕᐅᖕᒪᖔᑎᒃ. 
5ᐃᑎᖅᑕᖅᕕᒡᓕ ᐅᒃᑯᐊᕐᖕᓂᐊᓕᖅᑎᓪᓗᒍ, ᐊᐅᓪᓚᓚᐅᖅᐴᒃ ᓯᕿᓂᖅ ᓂᐱᓕᖅᑎᓪᓗᒍ, ᓇᒧᓐᖓᓚᐅᕐᖕᒪᖔᑕ ᖃᐅᔨᒪᖏᑦᑐᖓ; ᒫᓐᓇ ᑐᐊᕕᖅᓗᓯ ᒪᓕᒃᓴᕈᑦᓯᒋᑦ, ᐊᖑᔪᓐᓇᖅᐸᓯ.” 
6ᕅᕼᐊᐱᐅᓪᓕ ᐃᔨᖅᓯᒪᓚᐅᖅᐰᒃ ᐊᖑᑏᒃ ᐃᒡᓘᑉ ᖄᖓᓄᑦ, ᐱᕈᖅᑐᓄᑦ ᐃᕕᒃᓱᒐᕐᖕᓄᓪᓗ ᓴᐅᓯᒪᓪᓗᒋᒃ ᐃᒡᓘᑉ ᖄᖓᓃᑦᑐᖁᑎᒥᓄᑦ. 
7ᑕᕝᕙ ᐊᖑᑏᑦ ᒪᓕᒃᓴᕐᖕᒪᑕ ᔪᐊᕐᑕᓂᐅᑉ ᑰᖓᑕ ᓇᓛᓄᑦ, ᐃᑎᖅᑕᖅᕕᐅᑉ ᐅᒃᑯᐊᖓ ᐅᒃᑯᐊᖅᑕᐅᕗᖅ, ᐊᖑᑏᓪᓗ ᕿᓂᓚᐅᖅᐳᑦ ᔪᐊᕐᑕᓂᐅᑉ ᑰᖓ ᑎᑭᓪᓗᒍ.
8ᖃᐅᔨᓴᕆᐊᖅᓯᒪᔫᒃ ᓯᓂᒐᓱᓕᓚᐅᖅᑎᓐᓇᒋᒃ, ᕅᕼᐊᐱᐅᑉ ᐅᐸᑉᐰᒃ ᐃᒡᓘᑉ ᖄᖓᓄᑦ. 
9ᐅᖃᐅᑎᓪᓗᒋᓪᓗ, “ᖃᐅᔨᒪᕗᖓ ᐊᑕᓂᐅᑉ ᓄᓇ ᐃᓕᑦᓯᓐᓄᑦ ᑐᓂᓚᐅᕐᖕᒪᒍ, ᐃᓕᑦᓯᓐᓂᒃ ᑲᑉᐱᐊᓱᖕᓂᖅᔪᐊᖃᓕᕋᑦᑕ, ᓄᓇᓕᓕᒫᓪᓗ ᐃᓕᑦᓯᓐᓂᒃ ᓯᕘᕋᓕᖅᓗᑎᒃ. 
10ᑐᓴᐅᒪᒐᑦᑕ ᐊᑕᓂᐅᑉ ᐃᒪᖅ ᐊᐅᐸᓗᒃᑕᖅ ᓴᓗᐊᖅᑎᓚᐅᕐᖕᒪᒍ ᐊᐅᓪᓚᖅᑎᓪᓗᓯ ᐃᑦᔨᑉᑎᒥᑦ, ᑐᓴᓚᐅᕆᕗᒍᑦᑕᐅᖅ ᑐᖁᕅᓂᕆᓚᐅᖅᑕᑦᓯᓐᓂᒃ ᓮᕼᐆᓂᒥᐅᓂᒃ ᐋᒡᒥᐅᓂᒡᓗ ᑖᒃᑯᐊᓗ ᐊᖓᔪᖅᑳᖅᔪᐊᒃ ᒪᕐᕉᒃ ᐊᒧᕅᑎᒥᐅᑕᖅ ᐋᒡᒥᐅᑕᖅᓗ ᑐᖁᕋᖅᑕᐅᓚᐅᕐᖕᓂᖏᓐᓂᒃ ᓄᖑᑕᐅᓪᓗᑎᒃ ᔪᐊᕐᑕᓂᐅᑉ ᐅᖓᑖᓂ. 
11ᑐᓴᑐᐊᕋᑦᑕᓗ ᑲᑉᐱᐊᓱᓕᓚᐅᖅᐳᒍᑦ, ᓴᐱᓕᖅᓗᑎᒡᓗ ᐊᖑᑎᓕᒫᑦ ᐃᓕᑦᓯᓐᓂᒃ; ᐊᑕᓂᖅ ᒎᑎᓯ ᒎᑎᐅᖕᒪᑦ ᕿᓚᖕᒥᐅᓄᑦ ᓄᓇᖅᔪᐊᕐᖕᒥᐅᓄᓪᓗ. 
12ᒫᓐᓇᓕ ᐊᖏᖅᕕᒋᓚᐅᖅᓯᓐᖓ ᐊᑕᓂᕐᖕᒧᑦ ᐱᑦᓯᐊᖅᕕᒋᓚᐅᕋᑦᓯᒃ ᑍᒫᒃᑕᐅᖅ ᐅᕙᓐᓂᒃ ᐱᑦᓯᐊᖁᓪᓗᓯ ᐃᓚᓐᓂᒡᓗ, ᓱᓕᑦᔪᑎᑦᓯᓐᓂᒃ ᓇᓗᓁᒃᑯᑕᖃᖁᔨᔪᖓ ᐅᒃᐱᕈᓱᒍᓐᓇᖁᓪᓗᖓ. 
13ᐊᖏᖅᕕᒋᓯᓐᖓ ᐊᑖᑕᒐ ᐊᓈᓇᒐᓗ ᖃᑕᓐᖑᑎᒃᑲᓗ ᐃᓚᓕᒫᒃᑲᓗ ᓴᐳᑎᔭᐅᖁᓪᓗᒋᑦ ᑐᖁᒥᑦ.”
14ᐊᖑᑏᒡᓗ ᐅᖃᖅᐴᒃ ᑖᑦᓱᒧᖓ, “ᒎᑎᐅᑉ ᑐᖁᓪᓕᑎᒍᒃ ᐅᖃᐅᓯᑦᑎᓐᓂᒃ ᐊᑐᖏᒃᑯᓐᓄᒃ! ᐅᖃᐅᓯᖃᕐᖕᓂᐊᓐᖏᑐᐊᕈᕕᑦ ᐱᓇᓱᐊᕐᖕᓂᕆᔭᑦᑎᓐᓂᒃ, ᑕᕝᕙ ᐃᓕᖕᓄᑦ ᐱᑦᓯᐊᕐᖕᓂᐊᖅᐳᒍᒃ ᑲᔪᓯᑦᓯᐊᖅᓗᓄᒡᓗ ᐊᖏᕈᑎᒋᔭᑦᑎᓐᓂᒃ ᐊᑕᓂᐅᑉ ᑐᓂᒃᐸᑎᒍᑦ ᓄᓇᒥᒃ ᑕᒪᑐᒥᖓ.”
15ᕅᕼᐊᐱ ᐊᖏᕐᕋᖃᓚᐅᖅᐳᖅ ᐃᒡᓗᒐᓮᑦ ᐊᕙᓗᐊᓂ, ᑍᒤᒻᒪᑦ ᐃᒐᓛᒃᑯᑦ ᐊᖅᑲᖅᑎᓚᐅᖅᐰᒃ ᐊᒃᓱᓈᒃᑯᑦ ᓂᖏᑎᓪᓗᒋᒃ. 
16ᐅᖃᐅᑎᓪᓗᒋᒡᓗ, “ᖃᖅᑲᓄᐊᕆᑦᓯᒃ, ᐃᓕᑦᓯᓐᓂᒃ ᕿᓂᖅᑐᓄᑦ ᓇᓂᔭᐅᖁᓇᓯᒃ; ᑕᕝᕙᓂᓗ ᐃᔨᖅᓯᒪᒋᑦᓯᒃ ᐅᓪᓗᓂᒃ ᐱᖓᓱᓂᒃ, ᕿᓂᕆᐊᖅᓯᒪᔪᑦ ᐅᑎᓚᐅᖏᓐᓂᖏᓐᓂ; ᐅᑎᖅᓯᒪᓕᖅᐸᑕ ᐃᓱᒪᒋᔭᑦᓯᓐᓄᑦ ᐂᒋᐊᓛᖅᐳᓯᒃ.”
17ᑕᕝᕙ ᐊᖑᑏᒃ ᐅᖃᖅᐴᒃ ᑖᑦᓱᒧᖓ, “ᐊᖏᕈᑎᒋᔭᐅᖁᓚᐅᖅᑍᑦ ᑕᒪᓐᓇ ᓱᓕᑦᓯᐊᖅᓗᑕ ᑲᔪᓯᑎᓐᓂᐊᖅᐸᕗᑦ. 
18ᐃᒤᓕᐅᖅᑐᒃᓴᐅᕗᑎᓪᓕ, ᓄᓇᖕᓄᑦ ᑎᑭᒍᑦᑕ ᐊᐅᐸᖅᑐᒥᒃ ᐊᒃᓱᓈᒥᒃ ᓂᕕᖓᑎᑦᓯᓛᖅᐳᑎᑦ ᐃᒐᓛᕐᖕᓂ ᐊᖅᑲᖅᕕᒋᓚᐅᖅᑕᑦᑎᒍᑦ; ᐊᑖᑍᓪᓗ ᐊᓈᓁᓪᓗ ᐊᓂᑎᓪᓗ, ᐊᑖᑕᕕᓪᓗ ᐃᓚᓕᒫᖏᑦ ᑲᑎᑎᓯᒪᓛᖅᐸᑎᑦ ᐃᒡᓗᖕᓄᑦ. 
19ᓇᓪᓕᐊᓐᓂᒡᓕ ᐊᓂᔪᖃᑐᐊᖅᐸᑦ ᐃᒡᓗᒥᑦ, ᑖᓐᓇ ᐃᒻᒥᓂᒃ ᑐᖁᒧᑦ ᐱᑎᓐᓂᐊᖅᐳᖅ, ᐅᕙᒍᒡᓗ ᐸᓯᔭᒃᓴᐅᔪᒫᓐᖏᓚᒍᒃ ᑖᑦᓱᒧᖓ; ᑭᓯᐊᓂᓕ ᐃᒡᓗᖕᓂ ᐃᑎᖅᓯᒪᔪᒥᒃ ᑐᖁᑕᐅᔪᖃᖅᐸᑦ ᑕᕝᕙ ᐅᕙᒍᒃ ᐸᓯᔭᒃᓴᐅᔪᒫᖅᐳᒍᒃ. 
20ᐅᖃᑐᐊᕈᕕᓪᓕ ᑭᓇᑐᐃᓐᓇᕐᖕᒧᑦ ᐱᓇᓱᐊᕐᖕᓂᕆᓚᐅᖅᑕᑦᑎᓐᓂᒃ, ᑕᕝᕙ ᐸᓯᔭᒃᓴᐅᓂᐊᓐᖏᓚᒍᒃ ᐊᖏᖃᑎᒌᒍᑎᒋᓯᒪᔭᕗᑦ ᑲᔪᓯᑎᖏᒃᑲᓗᐊᕈᑦᑎᒍᒃ.” 
21ᐊᕐᖕᓇᐅᓪᓗ ᐅᖃᐅᑎᕚᒃ, “ᐅᖃᐅᓯᕆᔭᓯᒃ ᑲᔪᓯᑎᓕᖅᓚᕗᑦ.” ᑖᑦᓱᒪ ᐊᖏᖃᑎᒋᓚᐅᖅᓗᒋᒃ ᐊᐅᓪᓚᖁᓕᖅᐹᒃ, ᑕᕝᕙ ᐊᐅᓪᓚᕐᖕᒪᑎᒃ; ᐊᐅᐸᖅᑐᒥᒃ ᐊᒃᓱᓈᒥᒃ ᓂᕕᓐᖓᖅᓯᓚᐅᖅᐳᖅ ᐃᒐᓛᕐᖕᒥᓂ.
22ᑕᕝᕙ ᐊᖑᑏᒃ ᕿᒪᕉᑎᕘᒃ ᑕᕝᕙᓐᖓᑦ, ᖃᖅᑲᓄᐊᖅᓗᑎᒡᓗ, ᑕᕝᕙᓃᓚᐅᖅᐴᒡᓗ ᐅᓪᓗᓂᒃ ᐱᖓᓱᓂᒃ, ᕿᓂᕆᐊᖅᓯᒪᔪᑦ ᐅᑎᓚᐅᖏᓐᓂᖏᓐᓂ; ᕿᓂᕆᐊᖅᓯᒪᔪᓪᓕ ᕿᓂᓚᐅᖅᐳᑦ ᓇᓂᑐᐃᓐᓇᖅ ᓇᓂᓯᓚᐅᕋᑎᒡᓕ ᐅᑎᓚᐅᖅᐳᑦ ᔨᕆᑯᒧᑦ. 
23ᑕᕝᕙ ᑖᒃᑯᐊᒃ ᖃᐅᔨᓴᕆᐊᓚᐅᖅᑑᒃ ᐊᖅᑲᓚᐅᖅᐴᒃ ᖃᖅᑲᒥᑦ, ᐃᑳᖅᓗᑎᒃ ᑰᒃᑯᑦ ᐅᑎᓚᐅᖅᐴᒃ ᔮᓱᐊᒧᑦ ᓈᓂᐅᑉ ᐃᕐᖕᓂᖓᓄᑦ. 
24ᔮᓱᐊᓗ ᐅᖃᐅᑎᓪᓗᒍ, “ᓱᓕᓪᓚᕆᒃᑐᒥᒃ ᐊᑕᓂᐅᑉ ᑐᓂᓚᐅᖅᐹᑎᒍᑦ ᓄᓇᓕᒫᒥᒃ; ᐃᓄᓕᒫᓪᓗ ᓄᓇᖃᖅᑐᑦ ᑍᑲᓂ ᓴᐱᓕᖅᓗᑎᒃ ᐅᕙᑦᑎᓐᓂᒃ.”
