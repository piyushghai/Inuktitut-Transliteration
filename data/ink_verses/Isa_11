1ᐱᕈᓕᖅᑐᖃᕈᒫᖅᐳᖅ ᔩᓯᐅᑉ ᓇᐹᖅᑐᕕᓂᖓᑕ ᑭᐱᔭᐅᓂᖓᓂᑦ, ᐊᕙᓚᖓᔪᒥᒃ ᐱᕈᖅᑐᖃᕈᒫᖅᐳᖅ ᐊᒫᖓᓂᑦ ᓴᖅᑭᑦᑐᒥᒃ.
2ᐊᑕᓂᐅᑉ ᐊᓂᕐᖕᓂᖓᑕ ᐃᓂᒋᔪᒫᖅᐹ
3ᐊᑕᓂᕐᖕᒥᒃ ᓯᕘᕋᓂᖅ ᖁᕕᐊᒋᔪᒫᖅᐹ,
4ᐃᓱᐊᖅᑐᓕᓂᒃᑯᑦ ᐊᔪᖅᓴᖅᑐᑦ ᐊᑦᔨᒌᒃᑎᑦᓱᒫᖅᐰᑦ
5ᐃᓱᐊᖅᑐᓕᓂᖅ ᕿᑎᕐᖕᒥᓂ ᑕᑦᓯᕈᑎᒋᔪᒫᖅᐹ
6ᐊᒪᕈᐃᑦ ᓰᐲᓪᓗ ᐃᓂᖃᖃᑎᒌᒍᒫᖅᐳᑦ,
7ᐃᒻᒧᒃᓯᐅᒊᓪᓗ ᓇᓄᐃᓪᓗ ᓂᕆᖃᑎᒌᒍᒫᖅᐳᑦ,
8ᓄᑕᕋᓛᖅᓗ ᐱᓐᖑᐊᕈᒫᖅᐳᖅ ᖁᒡᓗᒋᐊᑉ ᑐᖁᓐᓇᖅᑐᓕᐅᑉ ᓯᑎᖓᑕ ᓴᓂᐊᓂ,
9ᐋᓐᓂᖅᑕᐅᔪᖃᕈᒫᓐᖏᓚᖅ ᑐᖁᑕᐅᔪᖃᖏᓪᓗᓂᓗ,
10ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᔩᓯᐅᑉ ᑭᖑᕚᖓ, ᓂᑯᕕᑦᓱᒫᖅᐳᖅ ᐃᓄᖕᓄᑦ ᓇᓗᓁᒃᑯᑕᐅᓗᓂ; ᔫᑎᐅᖏᑦᑐᑦ ᐃᓅᖃᑎᒌᒡᔪᐊᑦ ᑖᑦᓱᒥᖓ ᕿᓂᕈᒫᖅᐳᑦ, ᓇᔪᒐᖓᓗ ᐱᓐᓇᕐᖕᓇᖅᑐᖅᔪᐊᖑᔪᒫᖅᐳᖅ. 
11ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᐊᑕᓂᐅᑉ ᐊᒡᒐᓂ ᐃᓴᒍᒫᖅᐰᑦ ᐃᓄᖁᑎᓂ ᐊᒥᐊᒃᑰᔪᑦ ᐅᑎᖅᑎᑦᓱᒪᓗᒋᑦ, ᐊᓯᕆᐊᒥᑦ ᐃᑦᔨᑉᑎᒥᓪᓗ, ᐹᑐᕉᓯᒥᑦ ᐃᑎᐅᐱᐊᒥᓪᓗ, ᐃᓛᒻᒥᑦ ᓯᓇᕆᒥᓪᓗ, ᕼᐊᒫᑎᒥᑦ ᕿᑭᖅᑕᓂᓪᓗ ᐃᒪᕕᖕᒦᑦᑐᓂᑦ. 
12ᐃᓅᖃᑎᒌᒡᔪᐊᓄᓪᓗ ᓇᓗᓁᒃᑯᑕᕐᖕᒥᒃ ᓴᖅᑭᑎᑦᓯᔪᒫᖅᐳᖅ, ᓇᕐᕈᒋᔭᐅᔪᓪᓗ ᐄᓴᕅᓕᒥᐅᓂᑦ ᑲᑎᑎᑦᓱᒫᖅᐰᑦ, ᓇᒧᑐᐃᓐᓇᖅᓗ ᓯᐊᒻᒪᒃᓯᒪᔪᑦ ᔫᑕᐅᑉ ᑭᖑᕚᖏᑦ ᑲᑎᖅᓱᕈᒫᖅᐰᑦ ᓄᓇᖅᔪᐊᑉ ᓯᑕᒪᐅᓕᖅᑲᖓᓂᖓᓂᑦ ᐱᓯᒪᔪᑦ. 
13ᐃᕗᕅᒥᐅᓪᓗ ᐱᔭᑑᔪᒪᓂᖓ ᓄᖅᑲᕈᒫᖅᐳᖅ, ᔫᑕᐅᓪᓗ ᑭᖑᕚᖏᑕ ᓲᖑᓴᖕᓂᖓ ᓇᑲᑕᐅᔪᒫᖅᐳᖅ; ᐃᕗᕅᒥᐅᑉ ᑭᖑᕚᖏᑦ ᔫᑕᐅᑉ ᑭᖑᕚᖏᓐᓂᒃ ᓯᖕᓇᕕᖃᕈᓐᓃᕈᒫᖅᐳᑦ, ᔫᑕᐅᓪᓗ ᑭᖑᕚᖏᑕ ᐃᕗᕅᒥᐅᑉ ᑭᖑᕚᖏᑦ ᓲᖑᓴᒡᕕᒋᔪᓐᓃᕈᒫᖅᐹᑦ. 
14ᐊᐅᖅᓵᖅᑐᑎᑐᓪᓕ ᐊᒻᒧᐊᒍᒫᖅᐴᒃ ᐱᓕᔅᑍᓂᒥᐅᓄᑦ ᐅᓇᑕᕆᐊᖅᓗᑎᒃ; ᑐᓄᐊᓐᓂᑦ ᓯᕿᓂᐅᑉ ᓄᐃᕕᐊᑕ ᓇᓛᓃᑦᑐᓄᑦ; ᑲᑐᑦᔨᓗᑎᒃ ᐊᖅᓵᕐᖕᓂᔪᒫᖅᐳᑦ ᓯᕿᓂᐅᑉ ᓄᐃᕕᐊᓂᒥᐅᓂᒃ; ᐱᔪᓐᓇᕐᖕᓂᖃᖅᓗᑎᒃ ᐅᓇᑕᕆᐊᕈᒫᖅᐳᑦ ᐄᑐᒥᒥᐅᓂᒃ ᒧᐊᐱᒥᐅᓂᒡᓗ, ᐊᒧᓁᑎᒥᐅᓪᓗ ᑖᒃᑯᓂᖓ ᓈᓚᓕᕈᒫᖅᐳᑦ. 
15ᐊᑕᓂᐅᓪᓗ ᐊᓯᕈᑦᓯᐊᕈᒫᖅᐹ ᐃᑦᔨᑉᑎᐅᑉ ᐃᒪᖓᑕ ᑲᖏᖅᓱᐊ; ᐊᓄᕆᖅᔪᐊᖃᖅᑎᑦᓯᓗᓂ ᐆᓇᖅᑐᒥᒃ ᐃᕗᕅᑎᐅᑉ ᑰᒡᔪᐊᖓ ᓵᓐᖓᔪᒫᖅᐹ, ᐊᓇᐅᔪᒫᖅᐹ 7-ᐅᓕᖅᑲᖓᔪᓂᒃ ᑰᖃᓕᖅᑎᓪᓗᒍ, ᐃᓄᐃᓪᓗ ᐃᑳᖃᑦᑕᓕᕈᒫᖅᐳᑦ ᐱᓱᒡᓗᑎᒃ. 
16ᐊᓯᕆᐊᒥᓪᓗ ᐱᔪᒥᒃ ᐊᖅᑯᑎᖅᔪᐊᖅᑕᖃᓕᕈᒫᖅᐳᖅ ᐃᓄᖁᑎᖏᑕ ᐊᒥᐊᒃᑰᔪᑦ ᐃᖏᕐᕋᕕᒃᓴᖓᓂᒃ ᑕᕝᕙᓐᖓᑦ, ᓲᖅᓗ ᐄᓴᕅᓕᒥᐅᑦ ᐊᐅᓪᓚᓚᐅᕐᖕᓂᖏᑎᑐᑦ ᐃᑦᔨᑉᑎᐅᑉ ᓄᓇᖓᓂᑦ.
