1ᑕᕝᕙ ᔩᓱᓯ ᐃᓄᒋᐊᒃᑐᖅᔪᐊᓄᑦ ᐃᓕᓐᓂᐊᖅᑎᒥᓄᓪᓗ ᐅᖃᓕᖅᐳᖅ, 
2“ᐱᖁᔭᓂᒃ ᐃᓕᓮᔩᑦ ᐹᕋᓰᓪᓗ, ᐱᔪᓐᓇᖅᓯᑎᑕᐅᓯᒪᕗᑦ ᑐᑭᓯᓇᖅᓯᑎᑦᓯᔨᐅᖁᓪᓗᒋᑦ ᒨᓯᓯᐅᑉ ᐱᖁᔭᖏᓐᓂᒃ. 
3ᑍᒤᒻᒪᑦ ᓈᓚᒋᐊᖃᖅᐸᓯ ᒪᓕᒡᓗᓯᐅᒡᓗ ᐅᖃᐅᓯᕆᔭᓕᒫᖏᓐᓂᒃ ᐃᓕᑦᓯᓐᓄᑦ; ᐱᓂᐊᕐᖕᓂᖏᓪᓕ ᒪᓕᒐᒃᓴᕆᓐᖏᓚᓯ; ᐊᔪᕆᖅᑐᐃᑦᔪᑎᒋᔭᒥᖕᓂᒃ ᐊᑐᕈᓐᓇᖏᒻᒪᑕ. 
4ᓇᖕᒪᒐᒃᓴᓂᒃ ᕿᓚᒃᓱᐃᕗᑦ ᐅᖁᒤᑦᑐᓂᒃ, ᐃᓄᐃᑦ ᓇᖕᒪᖕᓂᐊᖅᑕᖏᓐᓂᒃ; ᓇᖕᒥᓂᖅᓕ ᒥᑭᔪᒥᒡᓘᓐᓃᑦ ᐊᒃᑐᐃᔪᒪᓇᑎᒃ. 
5ᓱᓇᑐᐃᓐᓇᕐᖕᓂᒃ ᐱᓇᓱᐊᖃᑦᑕᖅᐳᑦ ᐃᓄᖕᓄᑦ ᑕᑯᔭᐅᔪᒪᑐᐃᓐᓇᖅᓗᑎᒃ; ᒎᑎᐅᑉ ᐅᖃᐅᓯᖏᓐᓂᒃ ᑎᑎᕋᖅᕕᒋᓯᒪᔪᑦ ᖃᐅᕈᑎᖏᑦ ᑕᓕᕐᖕᒥᐅᑕᖏᓪᓗ, ᑕᑯᓚᐅᖅᓯᐅᒃ ᐊᖏᔫᑎᐊᓗᐃᑦ! ᐅᓕᒡᔪᐊᖏᑕᓗ ᓂᒡᔭᖏᑦ+ ᑕᑭᔫᑎᐊᓗᐃᑦ! 
6ᓂᕆᕕᒃᔪᐊᖅᑐᖃᖅᑎᓪᓗᒍᓗ ᐅᐱᒋᔭᐅᔪᑦ ᐃᓂᖏᓐᓂ ᐃᓂᖃᕈᒪᕗᑦ, ᔫᑎᓪᓗ ᐅᒃᐱᕐᖕᓂᕐᖕᒧᑦ ᑲᑎᒪᕕᖏᓐᓂ ᐃᓂᑦᓯᐊᕙᐅᓂᖅᐹᓂ ᑭᓯᐊᓂ ᐃᓂᖃᖅᐸᒃᓗᑎᒃ; 
7ᓂᐅᕕᖅᕕᖕᓂᓗ ᐃᒃᐱᒋᔭᐅᑦᓯᐊᖅᓗᑎᒃ ᓂᓪᓕᐅᑦᔭᐅᔪᒪᕙᒃᐳᑦ, ᐃᓄᖕᓄᓪᓗ ᕌᑉᐰᒥᒃ ᑍᔭᐅᔪᒪᕙᒃᓗᑎᒃ. 
8ᕌᑉᐰᒥᒃ ᑍᔭᐅᔭᕆᐊᖃᓐᖏᓚᓯ, ᐃᓘᓐᓇᓯ ᖃᑕᓐᖑᑎᒌᑐᐃᓐᓇᕋᑦᓯ, ᐊᑕᐅᓯᑐᐊᒥᒡᓗ ᕌᑉᐰᖃᖅᓗᓯ. 
9ᐊᑖᑕᒥᒡᓗ ᑍᓯᔪᒃᓴᐅᓐᖏᓚᓯ ᑕᒫᓂ ᓄᓇᒦᑦᑐᒥᒃ, ᐊᑕᐅᓯᑐᐊᒥᒃ ᐊᑖᑕᖃᕋᑦᓯ ᕿᓚᖕᒦᑦᑐᒥᒃ. 
10ᐊᖓᔪᖅᑳᒥᒃ ᑍᔭᐅᔪᒃᓴᐅᓐᖏᓚᓯ, ᐊᑕᐅᓯᑐᐊᖅ ᐊᖓᔪᖅᑳᕆᒐᑦᓯᐅᒃ ᙭ᔅᑑᓯ. 
11ᐃᓕᑦᓯᓐᓂ ᐊᖓᔪᖅᑳᖑᓂᖅᐸᐅᔪᖅ ᑖᓐᓇ ᐱᔨᒋᔭᐅᔪᒃᓴᐅᕗᖅ. 
12ᐃᒻᒥᓂᒃ ᐊᖏᔪᕈᖅᑎᑦᑐᖅ ᑖᓐᓇ ᒥᑭᒡᓕᑎᑕᐅᓂᐊᖅᐳᖅ, ᐃᒻᒥᓂᒡᓗ ᒥᑭᒡᓕᑎᖅᑐᖅ ᑖᓐᓇ ᐊᖏᔪᕈᖅᑎᑕᐅᓂᐊᖅᐳᖅ.”
13“ᑲᑉᐱᐊᓐᓇᒦᖑᔪᓯ, ᐱᖁᔭᓂᒃ ᐃᓕᓮᔩᑦ ᐹᕋᓰᓪᓗ, ᑕᒃᑯᕐᖕᒨᖅᑐᓯ! ᒎᑎᐅᑉ ᐊᑕᓂᐅᕕᖓᑕ ᐅᒃᑯᐊᖓ ᐅᒃᑯᐊᖅᓯᒪᒐᑦᓯᐅᒃ ᐃᓄᐃᑦ ᐃᑎᖁᓇᒋᑦ; ᓇᖕᒥᓂᖅᓗ ᐃᑎᖅᓯᒪᓇᓯ, ᑕᕝᕗᖓᓗ ᐃᑎᕋᓱᐊᖅᑐᑦ ᐊᒡᕕᐊᕋᓱᐊᖅᐸᓯ!
14[ᑲᑉᐱᐊᓐᓇᒦᖑᔪᓯ, ᐱᖁᔭᓂᒃ ᐃᓕᓮᔩᑦ ᐹᕋᓰᓪᓗ, ᑕᒃᑯᕐᖕᒨᖅᑐᓯ! ᐅᐃᒡᒐᕐᖕᓃᑦ ᓴᖐᑦᑐᕐᖕᓂᐊᒐᕆᓪᓗᒋᑦ ᐱᖁᑎᖏᓐᓂᒃ ᐊᖅᓵᕋᑦᓯᐅᒃ, ᑕᑯᓐᓇᖅᑕᐅᔪᒪᓪᓗᓯᓗ ᑕᑭᔪᓂᒃ ᑐᒃᓯᐅᑎᓯᖃᑦᑕᖅᐸᓯ! ᑕᒪᓐᓇ ᐱᑦᔪᑎᒋᓪᓗᒍ ᓱᒋᐊᖅᑕᐅᓂᓯ ᐊᖏᓂᖅᓴᐅᔪᒫᖅᐳᖅ!]
15ᑲᑉᐱᐊᓐᓇᒦᖑᔪᓯ, ᐱᖁᔭᓂᒃ ᐃᓕᓮᔩᑦ ᐹᕋᓰᓪᓗ, ᑕᒃᑯᕐᖕᒨᖅᑐᓯ! ᓄᓇᒃᑯᑦ ᐃᖏᕐᕋᕙᒃᑐᓯ ᐃᒪᒃᑯᓪᓗ ᐅᒥᐊᖅᑐᖅᓗᓯ ᐃᑳᖅᐸᒃᑐᓯ ᐊᑕᐅᓯᑯᓗᖕᒥᒃ ᒪᓕᒃᑎᑖᕆᐊᖅᑐᖅᓗᓯ; ᒪᓕᒃᑎᑖᕌᖓᑦᓯᓗ, ᑲᑉᐱᐊᓇᖅᑐᕕᖕᒧᐊᖅᑐᒃᓴᓐᖑᖅᑎᑉᐸᓯ ᐃᓕᑦᓯᓐᓂᑦ ᒪᕐᕈᐊᖅᑎᓪᓗᐊᖅᑐᒥᒃ ᐱᐅᖏᓐᓂᖅᓴᐅᓕᖅᑎᓪᓗᒍ!
16ᑲᑉᐱᐊᓐᓇᒦᖑᔪᓯ, ᑕᐅᑐᖏᑦᑑᓪᓗᓯ ᑕᓯᐅᖅᑎᐅᔪᓯ! ᐊᔪᕆᖅᑐᐃᖃᑦᑕᕋᑦᓯ, ‘ᒎᑎᐅᑉ ᑐᒃᓯᐊᖅᕕᒃᔪᐊᖁᑎᖓ ᑍᖃᓯᐅᑎᓗᒍ ᐅᖃᕕᒃᑐᖃᖅᐸᑦ, ᑖᓐᓇ ᕿᓚᒃᑕᐅᓯᒪᖏᓐᓂᕋᖅᐸᓯ; ᒎᑎᐅᓪᓕ ᑐᒃᓯᐊᖅᕕᒃᔪᐊᖁᑎᖓᑕ ᒎᓗᖓ ᑍᖃᓯᐅᑎᓗᒍ ᐅᖃᕕᒃᑐᖃᖅᐸᑦ, ᑖᓐᓇ ᕿᓚᒃᓱᖅᑕᐅᓂᕋᖅᐸᓯ.’ 
17ᓯᓔᑦᑐᐊᓘᕗᓯ ᑕᐅᑐᖏᑦᑐᓯ! ᓇᓪᓕᐊᑦ ᐊᑐᕐᖕᓂᖅᓴᐅᕚ? ᒎᓗᓘᓐᓃᑦ, ᑐᒃᓯᐊᖅᕕᒡᔪᐊᖅᓘᓐᓃᑦ ᒎᓗᒥᒃ ᐃᑦᔪᕐᖕᓁᑦᑐᓐᖑᖅᑎᑦᓯᔪᖅ? 
18ᐊᒻᒪ ᐊᔪᕆᖅᑐᐃᕙᒃᑭᕗᓯ, ‘ᑐᓂᕐᕈᓯᖅᕕᒃ ᐊᓪᑕᕆ ᑍᓗᒍ ᐅᖃᕕᒃᑐᖃᖅᐸᑦ, ᐊᖏᕈᑎᒋᔭᒥᓄᑦ ᕿᓚᒃᑕᐅᓯᒪᖏᓐᓂᕋᖅᐸᓯ; ᑐᓂᕐᕈᓯᖅᕕᖕᒧᓪᓕ ᑐᓂᔭᐅᓯᒪᔪᖅ ᑍᖃᓯᐅᑎᓗᒍ ᐅᖃᕕᒃᑐᖃᖅᐸᑦ, ᑖᓐᓇ ᕿᓚᒃᓱᖅᑕᐅᓂᕋᖅᐸᓯ.’ 
19ᑕᑯᓐᓇᖏᓪᓚᕆᒃᑐᓯ! ᓇᓪᓕᐊᑦ ᐊᑐᕐᖕᓂᖅᓴᐅᕚ? ᑐᓂᕐᕈᑎᓪᓘᓐᓃᑦ, ᑐᓂᕐᕈᓯᖅᕕᒡᓘᓐᓃᑦ ᑐᓂᕐᕈᑎᓂᒃ ᐃᑦᔪᕐᖕᓁᑦᑐᓐᖑᖅᑎᑦᓯᔪᖅ? 
20ᑍᒤᒻᒪᑦ, ᐃᓄᒃ ᐅᖃᕕᒃᑯᓂ ᑐᓂᕐᕈᓯᖅᕕᒃ ᑍᖃᓯᐅᑎᓗᒍ, ᑖᓐᓇ ᑐᓂᕐᕈᓯᖅᕕᒃ ᑍᖃᓯᐅᑎᓪᓗᒍ ᐊᖏᖅᐳᖅ, ᑐᓂᕐᕈᑕᐅᔪᓕᒫᓪᓗ ᐱᖃᓯᐅᑎᕔᑦ; 
21ᑐᒃᓯᐊᖅᕕᒡᔪᐊᖅᓗ ᑍᖃᓯᐅᑎᓗᒍ ᐅᖃᕕᒃᑐᖅ, ᑖᓐᓇ ᑐᒃᓯᐊᖅᕕᒃᔪᐊᖅ ᑍᖃᓯᐅᑎᓪᓗᒍ ᐊᖏᖅᐳᖅ, ᒎᑎᓗ ᑍᖃᓯᐅᑎᕚ, ᒎᑎ ᑕᕝᕙᓃᖕᒪᑦ; 
22ᐃᓄᒡᓕ ᕿᓚᖕᒥᒃ ᑍᖃᓯᐅᑦᔨᓗᓂ ᐅᖃᕕᒃᐸᑦ, ᑖᓐᓇ ᐊᖏᖅᐳᖅ ᒎᑎᐅᑉ ᐃᒃᓯᕙᐅᑕᖅᔪᐊᖓ ᑍᖃᓯᐅᑎᓪᓗᒍ, ᑕᕝᕙᓂᓗ ᐃᒃᓯᕙᔪᖅ ᐱᖃᓯᐅᑎᒋᕚ.
23ᑲᑉᐱᐊᓐᓇᒦᖑᔪᓯ, ᐱᖁᔭᓂᒃ ᐃᓕᓮᔩᑦ ᐹᕋᓰᓪᓗ, ᑕᒃᑯᕐᖕᒨᖅᑐᓯ! ᑐᓂᓯᖃᑦᑕᖅᑐᓯ ᒎᑎᒧᑦ ᐊᒡᓛᑦ ᓂᖀᑦ ᒪᒪᖅᓴᐅᑎᖏᑕ ᑕᓪᓕᒪᐅᔪᖏᓐᓂᒃ, ᒪᑯᓂᖓ ᒥᓐᑏᑦ, ᑎᐅᓪᓗ, ᑯᒥᓃᓂᒡᓗ, ᐱᖁᔧᓪᓕ ᐊᔪᕆᖅᑐᐃᑦᔪᑎᖏᑕ ᐱᔭᕆᐊᖃᕐᖕᓂᖅᐹᖏᑦ ᓈᓚᒍᒪᓐᖏᓚᓯ, ᒪᑯᐊ ᐊᑦᔨᒌᒃᑎᑦᓯᓂᖅ, ᓂᑲᒍᓱᖕᓂᖅᓗ, ᐅᒃᐱᕐᖕᓂᖅᓗ; ᑕᒪᒃᑯᐊ ᑕᒪᑦᔭ ᐊᑐᕆᐊᖃᖅᑕᓯ, ᐊᓯᖏᓪᓗ ᖁᔭᓈᖏᓪᓗᒋᑦ. 
24ᑕᓯᐅᖅᑎᐅᔪᓯ ᑕᐅᑐᖏᑦᑐᓯ! ᐃᒥᕐᖕᓂᐊᖅᑕᑦᓯᓐᓂᒃ ᓴᓃᔭᐃᑦᔪᑎᒧᑦ ᒥᓗᒋᐊᓂᒃ ᐲᔧᕙᒃᑐᓯ, ᑳᒧᓕᐊᓗᖕᒥᒡᓕ ᐄᓯᖃᑦᑕᖅᐳᓯ!
25ᑲᑉᐱᐊᓐᓇᒦᖑᔪᓯ ᐱᖁᔭᓂᒃ ᐃᓕᓮᔩᑦ ᐹᕋᓰᓪᓗ, ᑕᒃᑯᕐᖕᒨᖅᑐᓯ! ᑏᑐᑎᓯ ᐴᒍᑕᖏᓪᓗ ᓯᓚᑎᖏᑦ ᓴᓗᒻᒪᖅᓴᖅᐸᒃᐸᓯ, ᐃᓗᖏᓪᓕ ᑕᑕᑉᐳᑦ ᓯᕘᕋᓵᕆᓂᕐᖕᒥᒃ, ᐃᓱᒪᒋᔭᑑᔪᒪᓂᕐᖕᒥᒡᓗ. 
26ᑕᐅᑐᖏᑦᑐᓯ ᐹᕋᓰᑦ! ᑏᑐᑏᑦ ᐴᒍᑍᓪᓗ ᐃᓗᖏᑦ ᓴᓗᒻᒪᖅᓴᖅᑳᖅᓯᐅᒃ, ᑕᕝᕙ ᓯᓚᑖᑦᑕᐅᖅ ᓴᓗᒻᒪᑦᓯᐊᕐᖕᓂᐊᖅᐳᖅ! 
27ᑲᑉᐱᐊᓐᓇᒦᖑᔪᓯ ᐱᖁᔭᓂᒃ ᐃᓕᓮᔩᑦ ᐹᕋᓰᓪᓗ, ᑕᒃᑯᕐᖕᒨᖅᑐᓯ! ᐃᓗᕕᖅᑎᑐᑦ ᖃᑯᖅᑕᒥᒃ ᓯᓚᑖᒍᑦ ᒥᖑᐊᖅᓯᒪᔪᑎᑐᑦ ᑍᒤᑉᐳᓯ, ᓯᓚᑎᖏᑦ ᑕᑯᒥᓇᖅᑐᐊᓘᕗᑦ, ᐃᓗᖏᓪᓕ ᑕᑕᑉᐳᑦ ᓴᐅᓂᕕᓂᕐᖕᓂᒃ ᒪᒤᑦᑐᐊᓗᖕᓂᒡᓗ. 
28ᑍᒫᑦᓮᓐᓇᑦᑕᐅᖅ, ᓯᓚᑎᑦᓯᒍᑦ ᒎᑎᐅᑉ ᐱᖁᔭᖏᓐᓂᒃ ᒪᓕᑦᓯᐊᖅᑑᔮᖅᐳᓯ, ᐃᓗᑦᓯᒍᓪᓕ ᑕᑕᑉᐳᓯ ᑕᒃᑯᕐᖕᒨᕐᖕᓂᕐᖕᒥᒃ ᐊᔪᕐᖕᓂᕐᖕᒥᒡᓗ.”
29“ᑲᑉᐱᐊᓐᓇᒦᖑᔪᓯ ᐱᖁᔭᓂᒃ ᐃᓕᓮᔩᑦ ᐹᕋᓰᓪᓗ, ᑕᒃᑯᕐᖕᒨᖅᑐᓯ!+ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᕕᓂᖏᑕ ᐃᓗᕕᖏᑦ ᐱᐅᓴᖅᐸᓯ, ᐃᖅᑲᐅᒪᔭᐅᑦᔪᑎᒃᓴᖏᓐᓂᒡᓗ ᑎᑎᕋᖅᓯᒪᔪᑎᒍᑦ ᐃᓅᓯᖃᑦᓯᐊᓚᐅᖅᑐᓂᒃ ᐃᓅᑎᓪᓗᒋᑦ ᓇᓗᓁᖅᓯᓯᒪᔪᓯ; 
30ᐅᖃᖃᑦᑕᖅᐳᓯᓗ, ‘ᑍᑦᓱᒪᓂᐅᑎᓪᓗᒍ ᓯᕗᓕᕕᓂᑦᑕ ᐃᓅᕕᒋᓚᐅᖅᑕᖏᓐᓂ ᐃᓅᒐᔭᕈᑦᑕ, ᐱᓂᐊᕐᖕᓂᕆᓚᐅᖅᑕᖏᑎᑐᑦ ᑍᒤᒐᔭᓐᖏᓚᒍᑦ, ᐱᔪᖃᓛᖅᑐᒥᒃ ᒎᑎᐅᑉ ᐅᖃᖅᑎᖏᓐᓂᒃ ᑐᖁᑦᓯᖃᑦᑕᓚᐅᖅᑐᑎᑐᑦ.’ 
31ᑭᓯᐊᓂᓕ ᓇᓗᓁᖅᓯᕗᓯ ᑍᒃᑯᓄᖓ ᑭᖑᕚᕆᔭᐅᓂᑦᓯᓐᓂᒃ, ᐱᔪᖃᓛᖅᑐᒥᒃ ᒎᑎᐅᑉ ᐅᖃᖅᑎᖏᓐᓂᒃ ᐃᓄᐊᓚᐅᖅᑐᓄᑦ. 
32ᐊᑏ, ᒫᓐᓇ ᓯᕗᓕᕕᓂᑦᓯ ᐱᒋᐊᓚᐅᖅᑕᖓᑦ ᑲᔪᓯᑎᓕᖅᓯᐅᒃ ᐱᔭᕇᖅᓗᒍ. 
33ᖁᒡᓗᒋᐊᖑᔪᓯ, ᐃᕐᖕᓂᕆᔭᐅᔪᓯᓗ ᖁᒡᓗᒋᐊᖅᔪᐊᓄᑦ, ᖃᓄᐊᓗᒡᓖ? ᐃᓕᑦᓯᓐᓂᒃ ᓴᐳᑎᔪᓐᓇᕋᓱᒋᕕᓯ ᑲᑉᐱᐊᓇᖅᑐᕕᖕᒧᐊᖅᑎᑕᐅᓂᕐᖕᒥᑦ? 
34ᑍᒤᒻᒪᑦ ᐱᔪᖃᓛᖅᑐᒥᒃ ᒎᑎᐅᑉ ᐅᖃᖅᑎᖏᓐᓂᒃ ᑎᓕᓯᕕᒋᓂᐊᖅᐸᑦᓯ, ᓯᓚᑐᔪᓂᒡᓗ, ᐊᔪᕆᖅᑐᐃᔨᓂᒡᓗ; ᐃᓚᖏᑦ ᑐᖁᓐᓂᐊᖅᐸᓯ, ᐃᓚᖏᓪᓗ ᓴᓐᓂᖓᔪᓕᖕᒧᑦ ᑭᑭᐊᒃᑐᕐᖕᓂᐊᖅᐸᓯ, ᐃᓚᖏᑦ ᑏᒐᖅᑐᖅᓗᒋᑦ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖏᓐᓂ, ᒪᓕᑲᑕᖕᓂᐊᖅᐸᓯᓗ ᐊᑭᕋᖅᑐᖅᓗᒋᑦ ᓄᓇᓕᖕᓂᑦ ᓄᓇᓕᖕᓄᑦ. 
35ᑕᒪᓐᓇ ᐱᑦᔪᑎᒋᓪᓗᒍ ᓱᒋᐊᖅᑕᐅᓂᕐᖕᒧᑦ ᑎᑭᑕᐅᔪᒫᖅᐳᓯ, ᐸᓯᔭᒃᓴᐅᖏᑦᑐᓂᒃ ᐃᓄᐊᖃᑦᑕᕐᖕᓂᑦᓯᓐᓄᑦ ᓄᓇᖅᔪᐊᕐᖕᒥ, ᐂᐱᓕᐅᑉ ᐸᓯᔭᒃᓴᐅᖏᑦᑑᑉ ᐃᓄᐊᖅᑕᐅᓂᖓᓂᑦ, ᔭᑲᕅᐊᐅᑉ ᐸᕋᑬᐊᐅᑉ ᐃᕐᖕᓂᖓᑕ ᐃᓄᐊᖅᑕᐅᓂᖓ ᑎᑭᓪᓗᒍ, ᑖᓐᓇ ᐃᓄᐊᓚᐅᖅᑕᓯ ᑐᒃᓯᐊᖅᕕᒡᔪᐊᕐᖕᒥ ᑐᓂᕐᕈᓯᖅᕕᐅᑉ ᐃᑦᔪᕐᖕᓁᑦᑐᕕᐅᓪᓗ ᐊᑯᓐᓂᖓᓂ. 
36ᓱᓕᔪᒥᒃ ᐅᖃᐅᑎᕙᑦᓯ, ᓱᒋᐊᖅᑕᐅᓂᖅ ᑕᒪᓐᓇ ᑎᑭᓐᓂᐊᖅᐳᖅ ᐅᓪᓗᒥ ᐃᓅᔪᓄᑦ.”
37“ᐆ ᔪᕉᓴᓚᒻ, ᔪᕉᓴᓚᒻ, ᐱᔪᖃᓛᖅᑐᒥᒃ ᒎᑎᐅᑉ ᐅᖃᖅᑎᖏᓐᓂᒃ ᑐᖁᑦᓯᔪᑎᑦ, ᑎᓕᔭᐅᔪᓂᒡᓗ ᐅᔭᖅᑲᓄᑦ ᒥᓪᓗᖅᑐᑎᑦ! ᐃᓄᖁᑎᑎᑦ ᐅᓄᖅᑐᐃᖅᓱᖅᓗᖓ ᐃᕿᑦᓱᒪᖃᑦᑕᓚᐅᕋᓗᐊᖅᐸᒃᑲ, ᐊᕐᖕᓇᕕᐊᑉ ᕿᑐᕐᖓᒥᓂᒃ ᐃᓴᕈᕐᖕᒥᓄᑦ ᑲᑎᑎᑦᓯᕙᖕᓂᖓᑎᑐᑦ, ᑍᒤᑕᐅᔪᒪᓚᐅᖏᑦᑐᓯᓕ! 
38ᑕᑯᒋᑦ, ᑐᒃᓯᐊᖅᕕᒃᔪᐊᖁᑎᓯ ᕿᒪᒃᑕᐅᔪᒫᖅᐳᖅ ᐃᓄᖃᕈᓐᓁᖅᓗᓂᓗ. 
39ᐅᖃᐅᑎᕙᑦᓯ, ᑕᑯᓂᐊᕈᓐᓃᖅᐸᑦᓯᖓ ᐅᖃᓚᐅᖅᑳᖅᑎᓐᓇᓯ, ‘ᒎᑎᐅᑉ ᓮᒻᒪᖅᓕᐅᒃ ᐊᑕᓂᐅᑉ ᐊᑎᖓᓂ ᑎᑭᑦᑐᖅ.’”
