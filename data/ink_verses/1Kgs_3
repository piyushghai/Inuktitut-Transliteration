1ᓲᓗᒨᓂ ᐂᑉᐸᖅᑖᕐᖕᓂᒃᑯᑦ ᐃᑲᔪᖅᑎᑖᖅᐳᖅ ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᓂᒃ ᐰᕈᒥᒃ; ᐸᓂᖓᓂᒃ ᓄᓕᐊᖅᑖᖅᓗᓂ, ᐊᖏᕐᕋᐅᑎᓪᓗᓂᐅᒡᓗ ᑍᕕᑎᐅᑉ ᐃᒡᓗᒐᓴᖏᓐᓄᑦ, ᐱᔭᕇᓚᐅᖏᓐᓂᕐᖕᒥᓂ ᓇᖕᒥᓂᖅ ᐃᒡᓗᒃᓴᒥᓂᒃ, ᐊᑕᓂᐅᓪᓗ ᐃᒡᓗᖓᓂᒃ, ᔪᕉᓴᓚᐅᓪᓗ ᐊᕙᓗᖅᔪᐊᖓᓂᒃ. 
2ᐃᓄᐃᑦ ᓱᓕ ᑐᓂᕐᕈᓯᖃᑦᑕᓚᐅᕐᖕᒪᑕ ᖃᖅᑲᓂ ᐳᖅᑐᔪᓂ, ᓱᓕ ᐅᓪᓗᓂ ᑖᒃᑯᓇᓂ ᐊᑕᓂᐅᑉ ᐃᒡᓗᖓ ᓴᓇᔭᐅᓯᒪᓚᐅᖏᒻᒪᑦ. 
3ᓲᓗᒨᓂ ᐊᑕᓂᕐᖕᒥᒃ ᐱᓐᓈᕈᓱᒻᒪᕆᒃᑲᒥ, ᒪᓕᑦᓯᐊᖅᓗᓂᓗ ᐊᑖᑕᒥ ᑍᕕᑎᐅᑉ ᒪᓕᒃᑕᐅᖁᔭᖏᓐᓂᒃ, ᐃᒻᒥᓂᒡᓕ ᐆᒪᔪᓂᒃ ᑐᓂᕐᕈᑎᒃᓴᓂᒃ ᑐᓂᕐᕈᓯᖅᐸᓚᐅᕆᕗᖅ ᑐᓂᕐᕈᓯᖅᕕᖕᓄᑦ ᖃᖅᑲᒦᑦᑐᓄᑦ.
4ᑕᕝᕙ ᐊᖓᔪᖅᑳᖅᔪᐊᖅ ᒋᐱᐅᓂᒧᐊᖅᐳᖅ ᑐᓂᕐᕈᓯᕆᐊᖅᑐᖅᓱᓂ ᑖᓐᓇ ᑐᓂᕐᕈᓯᖅᕕᒃ ᐅᓄᖅᑐᓄᑦ ᖃᐅᔨᒪᔭᐅᖕᒪᑦ, ᓲᓗᒨᓂ ᐅᓄᖅᑐᖅᔪᐊᓂᒃ 1000-ᑦ ᐅᖓᑖᓂᑦᑐᓂᒃ ᑕᕝᕙᓂ ᑐᓂᕐᕈᑎᓂᒃ ᑐᓂᕐᕈᓯᖃᑦᑕᖅᓯᒪᒐᒥ ᑕᒪᑐᒪ ᓯᕗᓂᖓᒍᑦ. 
5ᑕᕝᕙᓂ ᒋᐱᐅᓂᒥ ᐊᑕᓂᖅ ᓴᖅᑭᑉᐳᖅ ᓲᓗᒨᓂᒧᑦ ᓯᓐᓇᒃᑑᒪᒃᑯᑦ ᐅᓐᓄᐊᒥ ᐅᖃᖅᓗᓂᓗ, “ᑐᒃᓯᐊᓚᐅᕆᑦ ᓱᓇᒥᒃ ᑐᓂᓯᕕᐅᔪᒪᖕᒪᖔᖅᐱᑦ ᐅᕙᓐᓄᑦ.”
6ᓲᓗᒨᓂ ᑭᐅᕗᖅ “ᓇᒡᓕᒍᓱᖕᓂᕐᖕᓂᒃ ᐊᖏᔪᒥᒃ ᓱᖁᓯᔪᐃᑦᑐᒥᒃ ᐱᔨᖕᓄᑦ ᐊᑖᑕᓐᓄᑦ ᑍᕕᑎᒧᑦ ᓴᖅᑭᑎᑦᓯᓯᒪᕗᑎᑦ, ᑖᓐᓇ ᐃᓅᓯᖃᓚᐅᕐᖕᒪᑦ ᐃᓕᖕᓂᒃ ᒪᓕᑦᓯᐊᖅᓱᓂ, ᐃᓱᐊᖅᑐᓕᓂᕐᖕᒥ, ᑲᔪᓯᑦᓯᐊᖅᓗᓂᓗ ᐆᒻᒪᑎᒥᒍᑦ ᐃᓕᖕᓄᑦ; ᓇᓗᓁᖅᓯᕕᒋᓯᒪᒐᕕᐅᒡᓗ ᐊᖏᔪᐊᓗᖕᒥᒃ ᓇᒡᓕᖕᓂᕐᖕᓂᒃ ᓱᕐᕋᔪᐃᑦᑐᒥᒃ, ᐃᕐᖕᓂᖅᑖᖅᑎᓪᓗᒍ ᐊᖓᔪᖅᑳᖅᔪᐊᖑᕕᖓᓂ ᐃᒃᓯᕙᓂᐊᖅᑐᒥᒃ ᐅᓪᓗᒥ ᐊᑐᓕᖅᑐᒥᒃ. 
7ᒫᓐᓇᓕ, ᐊᑕᓃᖅ ᒎᑎᒐ, ᐱᔪᓐᓇᖅᑎᓯᒪᒐᕕᖓ ᐊᖓᔪᖅᑳᖅᔪᐊᖑᖁᓪᓗᖓ ᐊᑖᑕᒪ ᑍᕕᑎᐅᑉ ᐃᓂᖓᓂ, ᐃᓅᓱᒃᑑᓗᐊᕋᓗᐊᖅᑎᓪᓗᖓ; ᖃᐅᔨᒪᓇᖓᓗ ᐊᐅᓚᑦᓯᔭᕆᐊᒃᓴᖅ ᖃᓄᖅ ᐊᓂᒋᐊᒥᒃ ᖃᓄᖅᓗ ᐃᑎᕆᐊᒥᒃ. 
8ᐱᔩᓪᓗ ᐃᓄᖁᑎᕕᑦ ᐊᑯᕐᖓᓐᓃᑉᐳᖅ ᓂᕈᐊᕆᓚᐅᖅᑕᕕᑦ, ᐃᓄᒋᐊᒃᑐᖅᔪᐊᑦ, ᐊᒡᓛᑦ ᐅᓄᓗᐊᕐᖕᓂᖏᓐᓄᑦ ᓈᓴᖅᑕᐅᔪᓐᓇᖏᑦᑐᑦ. 
9ᑍᒤᒻᒪᑦ ᐱᔩᑦ ᑐᓂᓯᕕᒋᓚᐅᕈᒃ ᐃᓱᒪᒃᑯᑦ ᑐᑭᓯᔪᓐᓇᕐᖕᓂᕐᖕᒥᒃ ᐊᐅᓚᑦᓯᔪᓐᓇᖁᓪᓗᖓ ᐃᓄᖁᑎᖕᓂᒃ, ᖃᐅᔨᒪᔪᓐᓇᖁᓪᓗᖓ ᐱᐅᔪᒥᒃ ᐱᐅᖏᑦᑐᒥᒡᓗ; ᑭᓇᓖ ᐊᐅᓚᑦᓯᔪᓐᓇᖅᐸ ᐃᓄᖁᑎᖕᓂᒃ ᑍᒫᒃ ᐅᓄᖅᑐᖅᔪᐊᖑᔪᓂᒃ?”
10ᐊᑕᓂᖅ ᖁᕕᐊᓱᓚᐅᖅᐳᖅ ᓲᓗᒨᓂ ᑕᒪᑐᒥᖓ ᕿᓄᐊᕆᔭᑲᕐᖕᒪᑦ, 
11ᒎᑎᐅᓪᓗ ᐅᖃᐅᑎᕚ, “ᕿᓄᒐᕕᑦ ᓯᓚᑐᓂᕐᖕᒥᒃ ᐱᔪᒪᓪᓗᑎᑦ ᓈᒻᒪᓈᖅᑐᒥᒃ ᐊᐅᓚᑦᓯᔪᒪᓪᓗᑎᑦ, ᓇᖕᒥᓂᖅ ᐃᓅᑯᑖᒍᒪᓂᑐᐃᓐᓇᕐᖕᒥᐅᖏᑦᑐᖅ, ᐅᕝᕙᓗ ᐊᒃᓱᐃᓕᔪᒪᑐᐃᓐᓇᕐᖕᓂᐅᖏᑦᑐᒥᒃ, ᐊᑭᕋᕕᓪᓘᓐᓃᑦ ᑐᖁᑕᐅᓂᒃᓴᖏᓐᓂᒃ ᐱᔪᒪᖏᓐᓇᕕᑦ, ᕿᓄᒐᕕᓪᓕ ᐱᔪᒪᓪᓗᑎᑦ ᑐᑭᓯᐅᒪᔪᒪᓪᓗᑎᑦ ᓱᓇ ᓈᒻᒪᖕᒪᖔᑦ. 
12ᑕᑯᒋᑦ, ᐱᔪᒪᔭᕐᖕᓂᒃ ᑐᓂᓂᐊᖅᐸᒋᑦ ᐅᖃᐅᓰᑦ ᒪᓕᒡᓗᒍ, ᑕᑯᒋᑦ, ᓯᓚᑐᓂᕐᖕᒥᒃ ᖃᐅᔨᒪᔪᓐᓇᕐᖕᓂᕐᖕᒥᒡᓗ ᐃᓱᒪᒥᒃ ᑐᓂᓯᕕᒋᕙᒋᑦ, ᐃᓕᒃᑐᑦ ᑍᒤᑦᑐᒥᒃ ᓯᕗᓂᕐᖕᓂ ᑍᒤᑦᑐᖃᓚᐅᖅᓯᒪᓐᖏᓚᖅ ᑭᖑᓂᕐᖕᓂᓗ ᑍᒤᑦᑐᖃᓚᐅᖅᓯᒪᓂᐊᕋᓂ. 
13ᑐᓂᓂᐊᖅᐸᒋᑦ ᕿᓄᐊᕆᓚᐅᓐᖏᑕᕐᖕᓂᒃ, ᐃᓅᓯᓕᒫᕐᖕᓂ ᐊᒃᓱᐃᑦᑑᓂᕐᖕᒥᒃ, ᐅᐱᒋᔭᐅᓂᕐᖕᒥᒡᓗ, ᐃᓕᒃᑐᑦ ᐊᖓᔪᖅᑳᖅᔪᐊᖑᔪᒥᒃ ᐊᑦᔨᖃᕐᖕᓂᐊᓐᖏᓚᑎᑦ ᐃᓅᓂᓕᒪᕐᖕᓂ. 
14ᓈᓔᓐᓇᕈᕕᖓ ᐊᑐᖅᑕᐅᖁᔭᒃᑲᓗ ᐱᖁᔭᒃᑲᓗ ᒪᓕᒃᑯᕕᒋᑦ, ᐊᑖᑕᒃᑐᑦ ᑍᕕᑎᑐᑦ, ᑕᕝᕙ ᐅᓪᓗᑎᑦ ᐅᓄᖅᓯᒋᐊᖅᑎᓐᓂᐊᖅᐸᒃᑲ.”
15ᓲᓗᒨᓂ ᑐᐸᒃᑲᒥ, ᑕᑯᒋᓪᓗ, ᖃᐅᔨᓕᖅᐳᖅ, ᑕᒪᓐᓇ ᓯᓐᓇᒃᑑᒪᓂᐅᖕᒪᑦ. ᑕᕝᕙ ᔪᕉᓴᓚᒧᐊᖅᐳᖅ, ᐊᑕᓂᐅᑉ ᐃᒃᓯᕕᖓᑕ ᐊᖏᖃᑎᒌᒍᑎᓂᒃ ᐃᓗᓕᖃᖅᑑᑉ ᓵᖓᓂ ᓇᖏᖅᐳᖅ, ᑐᓂᕐᕈᓯᖅᓗᓂᓗ ᐆᑕᒃᓴᓂᒃ ᑐᓂᕐᕈᑎᓂᒃ ᐃᓚᖃᑦᓯᐊᕐᖕᓂᕐᖕᒧᓪᓗ ᑐᓂᕐᕈᑎᓂᒃ, ᑕᒪᑐᒪ ᑭᖑᓂᖓᒍᑦ ᓂᕆᕕᒡᔪᐊᖅᑎᑦᓯᕗᖅ ᐱᔨᓕᒫᒥᓂᒃ.
16ᐊᕐᖕᓈᒃ ᒪᕐᕉᒃ ᐊᖑᓐᓂᐊᕐᖕᓂᕐᖕᒧᑦ ᑮᓇᐅᔭᓕᐅᖅᑏᒃ ᐊᖓᔪᖅᑳᖅᔪᐊᒧᐊᖅᐴᒃ, ᓵᖓᓂᓗ ᓇᖏᖅᓗᑎᒃ. 
17ᐂᑉᐸᖓ ᐅᖃᓕᖅᐳᑦ, “ᐊᑕᓂᕋ ᐅᓇᓗ ᐊᕐᖕᓇᖅ ᐊᖏᕐᕋᖃᕋᓐᓄᒃ ᐊᑕᐅᓯᕐᖕᒥ; ᕿᑐᕐᖓᖅᑖᓚᐅᕋᒪ ᒪᕐᕈᐃᓐᓇᐅᓪᓗᓄᒡᓗ ᑕᕝᕙᓂ ᐃᒡᓗᒥ. 
18ᐅᓪᓗᐃᑦ ᐱᖓᔪᖓᓐᓂ ᕿᑐᕐᖓᖅᑖᓚᐅᖅᑎᓪᓗᖓ, ᑖᓐᓇ ᐊᕐᖕᓇᖅ ᕿᑐᕐᖓᖅᑖᓚᐅᕆᕗᖅ; ᐃᓄᑑᓪᓗᓄᒡᓗ ᑕᕝᕙᓂ; ᐊᓯᑦᑎᓐᓂᒃ ᑕᕝᕙᓃᑦᑐᖃᕋᓂ ᐃᒡᓗᒥ, ᒪᕐᕈᐃᓐᓇᐅᓪᓗᓄᒃ ᑕᕝᕙᓂ. 
19ᐅᓐᓄᐊᒃᑯᑦ ᑖᑦᓱᒪ ᐃᕐᖕᓂᖓ ᑐᖁᓚᐅᖅᐳᖅ, ᐃᐱᑎᓚᐅᕐᖕᒪᒍ ᖃᓪᓕᖅᓗᓂᐅᒃ. 
20ᐅᓐᓄᐊᖑᑎᓪᓗᒍ ᒪᑭᓐᓇᒥ, ᐃᕐᖕᓂᕋ ᓴᓂᓐᓃᑦᑐᖅ ᐱᓪᓗᓂᐅᒃ, ᓯᓂᒃᑎᓪᓗᖓ ᐃᒡᓕᕐᖕᒥᓅᕈᑎᓚᐅᖅᐹ; ᑖᓐᓇ ᑐᖁᖓᓕᖅᑐᖅ ᐅᕙᓐᓅᖅᑎᖔᖅᓗᓂᐅᒃ. 
21ᑐᐸᒃᑲᒪ ᐅᓪᓛᒃᑯᑦ ᕿᑐᕐᖓᕋ ᐊᒫᒪᒃᑎᑦᓱᒪᓪᓗᒍ, ᖃᐅᔨᓕᖅᐸᕋ, ᑐᖁᖓᔪᖅ; ᑕᑯᑦᓯᐊᕋᓱᓕᕋᒃᑯ ᐅᓪᓛᒃᑯᑦ, ᑕᑯᒋᑦ, ᖃᐅᔨᓕᓚᐅᖅᐸᕋ ᕿᑐᕐᖓᕆᓐᖏᑕᕋ.”
22ᐊᕐᖕᓇᐅᑉ ᐂᑉᐸᖓ ᐅᖃᓕᖅᐳᖅ, “ᓄᑕᕋᖅ ᐆᒪᔪᖅ ᐱᒋᕙᕋ, ᓄᑕᕋᖅ ᑐᖁᖓᔪᖅ ᐱᒋᕙᑦ!”
23ᑕᕝᕙ ᐊᖓᔪᖅᑳᖅᔪᐊᖅ ᐅᖃᓕᖅᐳᖅ, “ᐂᑉᐸᖓ ᐅᖃᕐᖕᒪᑦ, ‘ᑖᓐᓇ ᐃᓅᔪᖅ ᐃᕐᖕᓂᕆᕙᕋ, ᐃᕐᖕᓃᓪᓗ ᑐᖁᖓᕗᖅ’; ᐂᑉᐸᖓᓗ ᐅᖃᕆᓪᓗᓂ, ‘ᓱᓕᓐᖏᓚᑎᑦ; ᐃᕐᖕᓃᑦ ᑐᖁᕗᖅ, ᐃᕐᖕᓂᕋ ᑕᕝᕙ ᐆᒪᔪᖅ.’” 
24ᑕᕝᕙ ᐊᖓᔪᖅᑳᖅᔪᐊᖅ ᐅᖃᓕᖅᐳᖅ, “ᓴᕕᒡᔪᐊᒥᒃ ᕾᑦᑎᔪᖃᓚᐅᖅᓕ.” ᑕᕝᕙ ᓴᒡᕕᔪᐊᖅ ᐊᖓᔪᖅᑳᖅᔪᐊᕐᖕᒧᐊᖅᑕᐅᖕᒪᑦ, 
25ᐊᖓᔪᖅᑳᖅᔪᐊᖅ ᐅᖃᖅᐳᖅ, “ᑖᓐᓇ ᐆᒪᔪᖅ ᓄᑕᕋᖅ ᖁᐱᔭᐅᓕᖅᓕ ᑐᓂᓗᒍᓗ ᑖᒃᑯᖕᓄᖓ ᐊᕐᖕᓈᖕᓄᑦ ᐊᑐᓂᑦ ᖁᑉᐸᕇᖕᓂᒃ ᐱᑎᑕᐅᓗᑎᒃ.”
26ᑕᕝᕙ ᐊᕐᖕᓇᖅ ᐆᒪᔪᒥᒃ ᐃᕐᖕᓂᖃᖅᑐᖅ ᐅᖃᓕᖅᐳᖅ ᐊᖓᔪᖅᑳᖅᔪᐊᕐᖕᒧᑦ, ᓇᒡᓕᒍᓱᓕᕋᒥ ᐃᕐᖕᓂᕐᖕᒥᓂᒃ, “ᐊᑕᓂᕋ, ᓄᑕᕋᖅ ᑐᖁᑕᐅᖏᓪᓗᓂ ᑕᕝᕗᖓ ᐊᕐᖕᓇᒧᑦ ᑐᓂᔭᐅᓕᖅᓕ.”
27ᑕᕝᕙ ᐊᖓᔪᖅᑳᖅᔪᐊᖅ ᐅᖃᖅᐳᖅ, “ᓄᑕᕋᖅ ᑐᖁᑕᐅᖏᓪᓗᓂ ᑕᕝᕗᖓ ᐊᕐᖕᓇᒧᑦ ᓯᕗᓪᓕᕐᖕᒧᑦ ᑐᓂᔭᐅᓕᖅᓕ, ᑖᓐᓇ ᑖᑦᓱᒪ ᐊᓈᓇᓪᓚᕆᒋᖕᒪᒍ.”
28ᐄᓴᕅᓕᐅᑉ ᐃᓄᓕᒫᖏᑦ ᑕᒪᑐᒥᖓ ᑐᓴᕋᒥᒃ ᐊᖓᔪᖅᑳᖅᔪᐊᑉ ᑐᑭᑖᕈᑎᖓᓂᒃ, ᐊᖏᔪᐊᓗᖕᒥᑉ ᑲᒪᓕᖅᐳᑦ ᐊᖓᔪᖅᑳᖅᔪᐊᒥᒃ, ᖃᐅᔨᒐᒥᒃ ᒎᑎᐅᑉ ᓯᓚᑐᓂᖓ ᑖᑦᓱᒪᓃᒻᒪᑦ, ᓱᓕᔪᒥᒃ ᐱᓇᓱᐊᖁᓪᓗᒍ.
