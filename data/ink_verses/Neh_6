1ᓴᓐᐸᓛᑎ, ᑐᐱᐊ, ᒋᓯᒥᓗ ᐋᕋᑉᒥᐅᑦ ᐊᑭᕋᖅᑐᖅᑎᓕᒫᕗᑦ ᑐᓴᕋᒥᒃ ᐱᔭᕇᕐᖕᓂᑦᑎᓐᓂᒃ ᐊᕙᓗᖅᔪᐊᕐᖕᒥᒃ, ᐊᕙᓗᖃᖏᑦᑐᖃᕈᓐᓁᕐᖕᓂᖓᓗ (ᐃᓛᒃ ᑍᑦᓱᒪᓂᐅᑎᓪᓗᒍ ᓱᓕ ᐱᔭᕇᓚᐅᓐᖏᒃᑲᓗᐊᖅᑐᒍᑦ ᐃᑎᖅᑕᖅᕕᐅᑉ ᐅᒃᑯᐊᖅᔪᐊᖏᓐᓂᒃ), 
2ᑍᒤᒻᒪᑦ ᓴᓐᐸᓛᑎᓗ ᒋᓯᒥᓗ ᐅᖃᕆᐊᖅᑐᖅᑎᑦᓯᓚᐅᖅᐴᒃ, ᐅᕙᓐᓂᒃ ᑲᑎᓯᑬᓐᓇᕈᒪᓪᓗᑎᒃ ᓄᓇᓖᑦ ᐃᓚᖓᓐᓂ ᐆᓅᒥ. ᑭᓯᐊᓂ ᓯᓔᕐᕆᒃᓯᓇᓱᐊᓚᐅᖅᐳᑦ ᐅᕙᓐᓂᒃ ᐋᓐᓂᖅᓯᔪᒪᓪᓗᑎᒃ. 
3ᑎᓕᓯᓚᐅᖅᐳᖓᓕ ᐅᖃᕆᐊᖅᑐᖁᔨᓪᓗᖓ ᑖᒃᑯᓄᖓ, ᐅᖃᖁᓪᓗᒋᑦ, “ᐱᓇᓱᐊᖅᑕᕋ ᐱᒻᒪᕆᐅᖕᒪᑦ ᕾᔪᓐᓇᓐᖏᓚᖓ, ᓱᖕᒪᑦ ᐱᓇᓱᐊᖅᑕᕋ ᓄᖅᑲᐅᑎᔭᒃᓴᕆᕙᕌ ᐃᓕᖕᓂᒃ ᑕᑯᔭᖅᑐᑐᐃᓐᓇᖅᓗᖓ?”
4ᑖᒃᑯᐊᓕ ᐅᖃᕆᐊᖅᑐᖅᑎᑦᓯᖃᑦᑕᓚᐅᖅᐳᑦ ᑍᒫᑦᓮᓐᓇᖅ ᓯᑕᒪᕕᒃᓱᑎᒃ, ᑍᒪᓐᖓᓪᓗ ᑍᒫᑦᓮᓐᓇᖅ ᑭᐅᖃᑦᑕᓚᐅᖅᐸᒃᑲ.
5ᑕᕝᕙ ᑭᖑᓂᖓᒍᑦ ᓴᓐᐸᓛᑦ ᐱᔨᒥᓂᒃ ᑎᓕᓯᓚᐅᖅᐳᖅ ᑕᓪᓕᒪᒋᓕᖅᑕᖓᓂᒃ, ᑖᓐᓇᓗ ᑎᒍᒥᐊᓚᐅᖅᐳᖅ ᑎᑎᕋᖅᓯᒪᔪᓂᒃ ᓇᕿᑕᐅᓯᒪᖏᑦᑐᓂᒃ. 
6ᐃᒤᓕᐅᖅᑐᓂᒃ:
7ᐊᒻᒪᓗ ᐋᖅᑮᔭᕇᖅᓯᒪᔪᑎᑦ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᓐᓂᒃ ᔪᕉᓴᓚᒥ ᓇᓗᓁᖅᓯᓛᖁᓪᓗᒋᑦ ᐊᖓᔪᖅᑳᖅᔪᐊᓐᖑᕐᖕᓂᕐᖕᓂᒃ ᔫᑕᒧᑦ. ᐊᖓᔪᖅᑳᖅᔪᐊᕗᑦ ᑕᒪᑐᒥᖓ ᑐᓴᕐᖕᓂᐊᖅᐳᖅ. ᑍᒤᒻᒪᑦ ᑲᑎᓗᓄᒃ ᑕᒪᓐᓇ ᐅᖃᖃᑎᒌᒍᑎᒋᓚᐅᖅᓚᕗᒃ.”
8ᐊᐅᓪᓚᖅᑎᑦᓯᓚᐅᖅᐳᖓ ᑭᒡᒍᓯᓐᓂᒃ ᑖᑦᓱᒧᖓ, ᐅᖃᖅᓯᒪᔪᓂᒃ, “ᐅᖃᐅᓯᑎᑦ ᓇᓪᓕᐊᓪᓘᓐᓃᑦ ᓱᓕᔪᖃᓐᖏᓚᑦ, ᐃᕝᕕᓪᓕ ᓇᖕᒥᓂᖅ ᐃᓱᒪᖕᓂᒃ ᐋᖅᑭᒃᓯᒪᑐᐃᓐᓇᖅᐸᑦ.”
9ᑍᒃᑯᐊ ᑲᑉᐱᐊᓱᒃᑎᑦᓯᓇᓱᐊᓚᐅᕐᖕᒪᑕ ᐅᕙᑦᑎᓐᓂᒃ ᐱᓇᓱᐊᖅᑕᑦᑎᓐᓂᒃ ᓄᖅᑲᖅᑎᑦᓯᓇᓱᐊᖅᓗᑎᒃ, ᑍᒤᒻᒪᑦ ᑐᒃᓯᐊᓕᓚᐅᖅᐳᖓ, “ᒫᓐᓇ ᒎᑏᒃ, ᓲᖑᓂᖃᖅᑎᓚᐅᓐᖓ!”
10ᑕᒪᑐᒪ ᑭᖑᓂᖓᒍᑦ ᐳᓛᕆᐊᓚᐅᖅᐳᖓ ᓯᒤᐊᒧᑦ ᑎᓔᐊᐅᑉ ᐃᕐᖕᓂᖓᓄᑦ, ᒥᕼᐃᑕᐱᐅᓕᐅᑉ ᐃᕐᖑᑕᖓᓄᑦ, ᑖᓐᓇ ᐃᒡᓗᒥᓂᒃ ᕿᒤᔪᓐᓇᓚᐅᖏᒻᒪᑦ ᑐᓴᖅᑎᑦᓯᔨᒋᕙᒃᓗᒍᓗ; ᑖᑦᓱᒪ ᐅᖃᐅᑎᕙᖓ, “ᑲᑎᔭᖅᑐᓚᐅᖅᓗᒃ ᐊᑕᐅᑦᓯᒃᑯᑦ ᒎᑎᐅᑉ ᐃᒡᓗᖓᓂ, ᑕᕝᕙᓂᓗ ᑐᒃᓯᐊᖅᕕᒡᔪᐊᑉ ᐅᒃᑯᐊᖏᑦ ᐊᑦᓱᖏᖅᓗᒋᑦ, ᐃᓕᖕᓂᒃ ᑐᖁᑦᓯᔭᖅᑐᕈᒪᓪᓗᑎᒃ ᕾᓂᐊᖅᐳᑦ; ᐃᓛᒃ, ᐅᓐᓄᐊᖅ ᕾᓂᐊᖅᐳᑦ ᑐᖁᑦᓯᔭᖅᑐᖅᓗᑎᒃ ᐃᓕᖕᓂᒃ.”
11ᑭᐅᓚᐅᖅᐳᖓ, “ᐱᐅᓯᖃᓐᖏᓚᖓ ᕿᒫᔨᐅᓂᕐᖕᒥᒃ ᐃᔨᖅᑎᑐᐃᓐᓇᐅᓂᕐᖕᒥᒡᓗ, ᐃᓱᒪᕖᑦ ᓇᖕᒥᓂᖅ ᐃᓅᓯᓐᓂᒃ ᐱᐅᓕᓯᓇᓱᐊᕐᖕᓂᐊᖅᑐᕆᓪᓗᖓ ᐃᔨᕆᐊᖅᑐᕐᖕᓂᓐᓄᑦ ᑐᒃᓯᐊᖅᕕᒃᔪᐊᕐᖕᒨᑦ? ᑍᒤᓐᓂᐊᓐᖏᓚᖓ.”
12ᐃᓱᒪᒋᑦᓯᐊᓕᕋᒃᑯᓕ, ᖃᐅᔨᓚᐅᖅᐳᖓ ᓯᒤᐊ ᒎᑎᐅᑉ ᐅᖃᖅᕕᒋᓚᖏᒻᒪᒍ, ᑐᐱᐊᓪᓗ ᓴᓐᐸᓛᑎᐅᓪᓗ ᑮᓇᐅᔧᖅᕕᒋᓐᓂᕐᖕᒪᒍ ᑍᒫᒃ ᐅᖃᓪᓚᖁᓪᓗᒍ ᐅᕙᓐᓄᑦ. 
13ᐊᑭᓕᓚᐅᖅᐹ ᑲᑉᐱᐊᓱᖕᓂᕐᖕᒧᑦ ᑍᒤᓕᐅᖁᓪᓗᖓ ᐊᔪᖅᑐᓕᖁᓪᓗᖓᓗ, ᑐᓴᐅᒪᔭᐅᓂᓐᓂᒃ ᓱᒃᑯᐃᔪᒪᓪᓗᑎᒃ, ᐅᕙᓐᓄᓪᓗ ᐊᑭᕋᖅᑐᕈᑎᒃᓴᖃᕈᒪᓪᓗᑎᒃ.
14ᑐᒃᓯᐊᓚᐅᖅᐳᖓ, “ᒎᑏᒃ, ᐃᖅᑲᐅᒪᒋᑦ ᑐᐱᐊᑉ ᓴᓐᐸᓛᑎᐅᓪᓗ ᐱᓂᐊᕐᖕᓂᕆᔭᖏᖕᓂᒃ ᓱᒋᐊᖅᓗᒋᒡᓗ, ᐃᖅᑲᐅᒪᒍᒃᑕᐅᖅ ᑍᓐᓇ ᐊᕐᖕᓇᖅ ᓄᐊᑎᐊ ᐊᓯᖏᓪᓗ ᐱᔪᒫᖅᑐᓂᒃ ᐅᖃᖅᑎᐅᔪᑦ ᐅᕙᓐᓂᒃ ᑲᑉᐱᐊᓱᒃᑎᑦᓯᓇᓱᐊᓚᐅᖅᑐᑦ.”
15ᐅᓪᓗᓂᒃ 52-ᓂᒃ ᐱᓇᓱᐊᖅᑕᐅᔪᑦ ᐊᕙᓗᖅᔪᐊᖅ ᐱᔭᕇᖅᑕᐅᓚᐅᖅᐳᖅ ᐃᓘᓐᓇᓕᒫᖓ, ᐱᔭᕇᓚᐅᖅᐳᖅ ᐅᓪᓘᑉ 25-ᖓᓐᓂ ᐃᓘᑉ ᑕᖅᑭᖓᓂ. 
16ᐊᑭᕋᖅᑐᖅᑎᕗᑦ ᖃᓂᒋᔭᑦᑎᓐᓃᑦᑐᑦ ᑐᓴᕋᒥᒃ ᑕᒪᑐᒥᖓ, ᐃᓅᖃᑎᒌᒡᔪᐊᓕᒫᓪᓗ ᖃᓂᒋᔮᓃᑦᑐᑦ ᑲᑉᐱᐊᓱᓕᓚᐅᖅᐳᑦ ᐃᒻᒥᖕᓂᒡᓗ ᐃᒃᐱᒋᐅᒻᒥᓕᖅᓗᑎᒃ, ᐃᓘᓐᓇᑎᒃ ᖃᐅᔨᓚᐅᕐᖕᒪᑕ ᐱᓇᓱᐊᖅᑕᑦᑎᓐᓂᒃ ᐱᔭᕇᓚᐅᕋᑦᑕ ᒎᑎᐅᑉ ᐃᑲᔪᕐᖕᓂᖓᒍᑦ.
17ᑍᑦᓱᒪᓂᓕᒫᖅ ᔫᑎᑦ ᓯᕗᓕᖅᑎᖏᑦ ᐅᓄᖅᑐᐃᓱᖅᓗᑎᒃ ᑎᑎᕋᖃᑦᑕᓚᐅᖅᐳᑦ ᑐᐱᐊᒧᑦ, ᑖᑦᓱᒧᖓᓗ ᑎᑎᕋᖅᕕᐅᕙᒃᓗᑎᒃ. 
18ᐃᓄᐃᑦ ᐅᓄᖅᑐᑦ ᔫᑕᒥᐅᑦ ᐃᑲᔪᖅᑐᓚᐅᖅᐳᑦ ᑖᑦᓱᒥᖓ ᔫᑎᒥᒃ ᓴᑭᖃᕐᖕᓂᖓ ᐱᑦᔪᑎᒋᓪᓗᒍ, ᓯᑲᓁᐊ ᐊᕋᐅᑉ ᐃᕐᖕᓂᖓᓂᒃ, ᑖᑦᓱᒪᓗ ᐃᕐᖕᓂᖓ ᔨᕼᐅᕼᐊᓇᓐ ᓄᓕᐊᓂᓚᐅᕐᖕᒪᑦ ᒥᓱᓚᒻᒥᒃ, ᐱᕆᑬᐊᐅᑉ ᐃᕐᖕᓂᖓᑕ ᐸᓂᖓᓂᒃ. 
19ᐃᓄᐃᓪᓗ ᐅᕙᓐᓄᑦ ᐅᖃᖃᑦᑕᓚᐅᖅᐳᑦ ᑐᐱᐊᑉ ᐱᑦᓯᐊᕐᖕᓂᖓᓂᒃ, ᐅᖃᐅᑦᔭᐅᕙᒃᓗᓂᓗ ᐅᖃᐅᓯᕆᔭᕕᓂᓐᓂᒃ. ᑎᑎᕋᖅᕕᒋᖃᑦᑍᓐᓇᓚᐅᖅᐹᖓᓗ ᑲᑉᐱᐊᓱᒃᑎᑦᓱᒪᓪᓗᖓ.
