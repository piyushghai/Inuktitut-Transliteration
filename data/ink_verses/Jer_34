1ᐊᑕᓂᐅᑉ ᐅᖃᐅᓯᖓ ᔨᕆᒤᐊᒧᑦ ᑎᑭᑉᐳᖅ, ᓂᐱᑯᓁᓴ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑕ ᐅᓇᑕᖅᑐᒃᓴᖁᑎᖏᑦ ᐊᐅᓚᑕᖏᓐᓃᑦᑐᑦ ᐅᓇᑕᖃᑎᖃᒻᒪᕆᓕᖅᑎᓪᓗᒋᑦ ᔪᕉᓴᓚᒥᐅᓂᒃ ᓄᓇᓕᖕᓂᒡᓗ ᖃᓂᒋᔭᖏᓐᓃᑦᑐᓂᒃ: 
2“ᐃᒫᒃ ᐊᑕᓂᖅ ᐅᖃᖅᐳᖅ ᐄᓴᕅᓕᒥᐅᑦ ᒎᑎᖓᑦ, ᔨᑎᑬᐊᒧᐊᖅᓗᑎᑦ ᔫᑕᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᐅᖃᐅᑎᒍᒃ, ‘ᐃᒫᒃ ᐊᑕᓂᖅ ᐅᖃᖅᐳᖅ, ᑕᑯᒋᑦ, ᐃᒡᓗᒐᓴᒡᔪᐊᖁᑎᓯ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᑐᓂᓂᐊᓕᖅᐸᒃᑲ, ᑖᑦᓱᒪᓗ ᐃᑯᐊᓪᓚᒍᒫᖅᐹ. 
3ᑖᑦᓱᒪᓐᖓᑦ ᐊᓐᓇᒡᕕᖃᕐᖕᓂᐊᓐᖏᓚᑎᑦ, ᓵᓚᒋᔭᐅᓗᑎᑦ ᑎᒍᔭᐅᓂᐊᖅᐳᑎᑦ, ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦ ᓇᖕᒥᓂᖅ ᑕᑯᔪᒫᖅᐸᑦ, ᐃᔨᒥᑦ ᐃᔨᒧᑦ ᐅᖃᖃᑎᒋᓗᒍᓗ ᑮᓇᕐᖕᒥᑦ ᑮᓇᕐᖕᒧᑦ; ᐹᐱᓘᓂᒧᐊᕈᑦᔭᐅᔪᒫᕋᕕᑦ.’ 
4ᑍᒤᒃᑲᓗᐊᖅᑎᓪᓗᒍ ᐊᑕᓂᐅᑉ ᐅᖃᐅᓯᖓᓂᒃ ᑐᓴᓕᕆᑦ, ᔨᑎᑬᐊ ᔫᑕᒧᑦ ᐊᖓᔪᖅᑳᖅᔪᐊᖑᔪᑎᑦ, ᐃᒫᒃ ᐊᑕᓂᖅ ᐅᖃᖅᐳᖅ ᐃᕝᕕᑦ ᐱᑦᔪᑎᒋᓗᑎᑦ: ‘ᐅᓇᑕᖅᑐᓂ ᑐᖁᑕᐅᓂᐊᓐᖏᓚᑎᑦ, 
5ᖃᓄᐃᖏᑦᓯᐊᖅᓗᑎᑦ ᑐᖁᔪᒫᖅᐳᑎᑦ. ᓯᕗᓕᓯ ᐃᑯᐊᓚᑦᓯᕙᓚᐅᕐᖕᒪᑕ ᐃᓯᖅᓗᐊᕐᖕᓂᑎᑦᓯᓪᓗᑎᒃ ᐃᓅᔪᓐᓃᖅᑐᖃᕌᖓᑦ ᐊᖓᔪᖅᑳᖅᔪᐊᖏᓐᓂᒃ, ᐅᐱᒍᓲᑎᖃᕐᖕᓂᕐᖕᒥᖕᓂᒃ ᓇᓗᓁᖅᓯᑦᔪᑎᒋᓗᒍ, ᑍᒪᒃᑕᐅᖅ ᐃᓕᖕᓂᒃ ᐅᐱᒍᓲᑎᖃᕐᖕᓂᕐᖕᒧᑦ ᐅᒡᒍᐊᕈᑎᖃᕐᖕᓂᕐᖕᒧᓪᓗ ᐃᑯᐊᓚᑦᓯᑦᔪᑕᐅᔪᒫᕆᕗᑎᑦ ᑎᐱᑦᓯᐊᕆᒃᑐᓂᒃ; ᐅᖃᖅᓗᑎᒃ, “ᐊᖓᔪᖅᑳᕆᔭᕗᑦ ᑐᖁᕗᖅ!”’ ᐅᕙᖓ ᑕᒪᑐᒥᖓ ᐅᖃᖅᐳᖓ, ᐊᑕᓂᖅ ᐅᖃᖅᐳᖅ.”
6ᔨᕆᒤᐊᐅᑉ ᑕᒪᒃᑯᐊ ᐅᖃᐅᓯᕆᕔᑦ ᔨᑎᑬᐊᒧᑦ ᔫᑕᒥᐅᑦ ᐊᖓᔪᖅᑳᖅᔪᐊᖓᓐᓄᑦ, ᔪᕉᓴᓚᒦᓪᓗᓂ. 
7ᐅᓇᑕᕕᒃᔪᐊᓕᖅᑎᓪᓗᒋᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᐅᓇᑕᖅᑎᖁᑎᖏᑦ ᔪᕉᓴᓚᒥᐅᓂᒃ ᔫᑕᒥᐅᓂᒡᓗ ᖃᓂᒋᔭᖏᓐᓃᖅᑐᓂᒡᓗ ᓄᓇᓕᖕᓂᒃ, ᓱᓕ ᓚᑮᓯᓗ ᐊᔨᑲᓗ ᓄᓇᓕᖏᒃ ᓴᐴᓗᑕᓖᒃ ᐊᒥᐊᒃᑯᑑᓕᓚᐅᖅᐴᒃ ᔫᑕᒥᐅᑦ ᓄᓇᖁᑎᓕᒫᖏᓐᓂ.
8ᐊᑕᓂᐅᑉ ᔨᕆᒤᐊ ᐅᖃᐅᑎᕚ, ᔨᑎᑬᐊ ᐊᖓᔪᖅᑳᖅᔪᐊᖅ ᐊᖏᖃᑎᒌᒍᑎᓕᐅᖅᓯᒪᓕᖅᑎᓪᓗᒍ ᔪᕉᓴᓚᒥᐅᓄᑦ ᑎᒍᔭᐅᓯᒪᔪᑦ ᕿᓚᕈᑦᔮᖅᑕᐅᖁᓪᓗᒋᑦ, 
9ᑕᒪᕐᖕᒥᒃ ᐄᑉᕉᓂᒃ ᓯᐊᓛᓖᑦ ᐃᓱᒪᖅᓱᓕᖅᑎᑦᓯᖁᔭᐅᕗᑦ, ᓇᓪᓕᐊᑦ ᔫᑎᐅᖃᑎᒥᓂᒃ ᑎᒍᓯᓯᒪᔪᓐᓃᖁᓪᓗᒍ ᓯᐊᓛᕆᓗᒍ. 
10ᐊᖓᔪᖅᑳᓕᒫᑦ ᐃᓄᐃᓪᓗ ᐊᖏᖃᑎᒌᒍᑎᓕᐅᓚᐅᖅᐳᑦ ᑎᒍᓯᒪᓪᓗᒋᑦ ᓯᐊᓛᒥᖕᓂᒃ ᐊᖑᑎᓂᒃ ᐊᕐᖕᓇᓂᒡᓗ ᐃᓱᒪᖅᓱᓕᖅᑎᑦᓯᖁᓪᓗᒋᑦ, ᓯᐊᓛᖑᒃᑲᓐᓂᖁᓇᒋᑦ, ᓈᓚᒡᓗᑎᒃ ᓯᐊᓛᑎᒃ ᓴᒃᑯᓚᐅᖅᐰᑦ. 
11ᑭᓯᐊᓂᓕ ᑭᖑᓂᖓᒍᑦ ᐃᓱᒪᑖᓕᕐᖕᒥᒐᒥᒃ ᑎᒍᓯᒪᓚᐅᖅᑕᑎᒃ ᐅᑎᖅᑎᓪᓗᒋᑦ ᓯᐊᓛᖅᑕᕆᓕᓚᐅᕆᕔᑦ.
12ᐊᑕᓂᐅᓪᓕ ᔨᕆᒤᐊ ᐅᖃᖅᕕᒋᓕᕆᕚ, 
13“ᐃᒫᒃ ᑕᕝᕙ ᐊᑕᓂᖅ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᓯᕗᓕᓯ ᐊᖏᖃᑎᒌᒍᑎᒥᒃ ᐋᖅᑭᒃᓯᖃᑎᒋᓚᐅᖅᐸᒃᑲ ᐃᑦᔨᑉᑎᒥᑦ ᐊᐅᓪᓚᖅᑎᓐᓇᒃᑭᑦ ᑎᒍᔭᐅᓯᒪᕕᒋᓚᐅᖅᑕᖏᓐᓂᑦ. ᐅᖃᖅᓗᖓᓗ; 
14ᐊᕐᕌᒍᑦ 7-ᒋᓕᕌᖓᒍ ᐄᑉᕉᒥᐅᑕᐅᖃᑎᑦᓯᓐᓂᒃ ᐃᓱᒪᖅᓱᓕᖅᑎᑦᓯᖃᑦᑕᖅᑐᒃᓴᐅᕗᓯ ᓂᐅᕕᐊᕆᓪᓗᒍ ᓯᐊᓛᖅᑖᕆᓂᑯᑦᓯᓐᓂᒃ, ᐊᕐᕌᒍᓂᒃ ᐱᖓᓲᔪᖅᑐᓂᒃ ᐃᓕᑦᓯᓐᓂᑦ ᓯᐊᓛᕆᔭᐅᓂᑰᓯᒪᓕᑐᐊᖅᐸᑦ ᐃᓱᒪᖅᓱᓕᖅᑎᑕᒃᓴᕆᕙᓯ, ᑭᓯᐊᓂᓕ ᓯᕗᓕᓯ ᐅᕙᓐᓂᒃ ᓈᓚᓚᐅᓐᖏᓚᑦ ᑐᓴᕈᒪᓇᑎᒡᓗ. 
15ᒫᓐᓇᒃᑯᓪᓕ ᓵᒋᐊᓚᐅᕋᑦᓯ ᐊᑲᐅᒋᔭᓐᓂᒃ ᐊᑐᖅᐳᓯ, ᐃᓅᖃᑎᑦᓯᓐᓂᒡᓗ ᐃᓱᒪᖅᓱᓕᖅᑎᑦᓯᔪᓐᓇᕈᒪᓪᓗᓯ ᓇᓗᓁᖅᓯᓚᐅᖅᐳᓯ ᐊᖏᖃᑎᒌᒍᑎᓕᐅᓚᐅᖅᐳᓯᓗ ᓵᓐᓂ ᐃᒡᓗᖁᑎᓐᓃᑦᓗᓯ ᐊᑎᓐᓂᒃ ᑍᔭᐅᔪᒥ. 
16ᒫᓐᓇᓕ ᐅᖃᓚᐅᖅᑕᓯ ᓴᖑᑎᓪᓗᒍ ᐊᑎᕋ ᐊᑐᕐᖕᓂᖅᓗᓕᕆᕙᓯ, ᓯᐊᓛᓯ ᐃᓱᒪᖅᓱᓕᖅᑎᑦᓴᕆᐊᖃᓚᐅᖅᑕᓯ ᐊᖑᑏᑦ ᐊᕐᖕᓁᓪᓗ ᐅᑎᖅᑎᒻᒥᒐᑦᓯᐅᒃ, ᑎᒍᓯᒪᓪᓗᒋᑦ ᓯᐊᓛᕆᒃᑲᓐᓂᓕᖅᓗᒋᑦ. 
17ᑍᒤᒻᒪᑦ ᐊᑕᓂᖅ ᐅᖃᖅᐳᖅ, ᐅᕙᓐᓂᒃ ᓈᓚᓚᐅᓐᖏᓚᓯ ᐄᑉᕉᒥᐅᑕᐅᖃᑎᑦᓯᓐᓂᒃ ᐃᓱᒪᖅᓱᓕᖅᑎᑦᓯᔪᒪᖏᓐᓇᑦᓯ, ᒫᓐᓇ ᐅᖃᐅᑎᓕᖅᐸᑦᓯ ᐃᓱᒪᖅᓱᖅᑎᓐᓂᐊᓕᖅᐸᑦᓯ ᐊᑕᓂᖅ ᐅᖃᖅᐳᖅ, ᐅᓇᑕᖅᑐᓂ ᑐᖁᑕᐅᖁᓪᓗᓯ ᐋᓐᓂᐊᓇᖅᑐᓄᓪᓗ, ᑳᖕᓇᖅᑐᖅᔪᐊᒧᓪᓗ, ᐃᓅᖃᑎᒌᒡᔪᐊᓄᓪᓗ ᑕᑯᑦᔪᑎᒃᓴᓐᖑᕐᖕᓂᐊᖅᐳᓯ ᓯᕘᕋᓇᖅᑐᒥᒃ. 
18ᐊᖏᖃᑎᒌᒍᑎᓕᐊᕆᓚᐅᖅᑕᓐᓂᒃ ᒪᓕᖏᑦᑐᑦ ᓈᓚᖏᑦᑐᓪᓗ ᐊᖏᖃᑎᒌᖕᓂᐅᑉ ᒪᓕᒐᒃᓴᖅᑕᖏᓐᓂᒃ ᐋᖅᑭᓚᐅᖅᑕᑦᑎᓐᓂᒃ ᓵᓐᓂ, ᐃᒻᒧᒃᓯᐅᒐᐅᑉ ᓄᕐᕋᖓᓂᒃ ᒪᕐᕉᓕᓗᒍ ᐊᕕᒃᓯᑦᔪᓯᖓᑦᑎᑐᑦ ᐱᓂᐊᖅᐸᒃᑲ ᒪᕐᕉᓕᓗᒋᓪᓗ ᓇᑲᒌᕈᒃᑭᑦ ᐊᑯᓐᓂᖓᒍᑦ ᐱᓱᖕᓂᐊᖅᐳᖓ. 
19ᓲᖅᓗᑦᑕᐅᖅ ᔪᕉᓴᓚᒥᐅᑦ ᔫᑕᒥᐅᓪᓗ ᓯᕗᓕᖅᑎᖏᑦ, ᑐᓂᕐᕈᓯᖅᑎᑦᓯᔨᖏᓪᓗ, ᐃᓄᐃᓪᓗ ᐃᒻᒧᒃᓯᐅᒐᐅᑉ ᓄᕐᕋᖓ ᒪᕐᕉᓕᓪᓗᒍ ᐊᕕᒃᑐᕋᒥᑦᔪᒃ ᐊᑯᓐᓂᖓᒍᑦ ᐱᓱᓚᐅᕐᖕᒪᑕ. 
20ᑍᒃᑯᐊ ᐃᓕᑦᓯᓐᓂᒃ ᑐᖁᑦᓯᔪᒪᔪᓄᑦ ᐱᔭᐅᑎᓐᓂᐊᖅᐸᑦᓯ, ᑎᒥᕕᓃᓪᓗ ᓂᕿᒋᔭᐅᓕᕈᒫᖅᐳᑦ ᑎᖕᒥᐊᓄᑦ ᐆᒪᔪᓄᓪᓗ ᓄᓇᒦᑦᑐᓄᑦ. 
21ᔨᑎᑬᐊ ᔫᑕᒥᐅᑦ ᐊᖓᔪᖅᑳᖅᔪᐊᖓᑦ ᐊᖓᔪᖅᑳᖁᑎᖏᓪᓗ ᐊᑭᕋᖏᓐᓄᑦ ᐱᔭᐅᑎᓐᓂᐊᖅᐸᒃᑲ, ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᐅᓇᑕᖅᑐᒃᓴᖁᑎᖏᓐᓄᑦ, ᒫᓐᓇ ᐃᓕᑦᓯᓐᓂᒃ ᐱᓇᓱᐊᕈᓐᓃᖅᐳᑦ. 
22ᑎᓕᓯᓂᐊᖅᐳᖓ, ᐊᑕᓂᖅ ᐅᖃᖅᐳᖅ, ᐅᑎᕐᖕᓂᐊᕐᖕᒪᑕ ᑕᕝᕗᖓ ᐃᒡᓗᒐᓴᒡᔪᐊᓄᑦ ᐅᓇᑕᖅᓗᒍᓗ ᓵᓚᒋᒍᓂᑦᔪᒃ ᐃᑯᐊᓪᓚᖕᓂᐊᖅᐹᑦ, ᔫᑕᒥᐅᓪᓗ ᓄᓇᓕᖁᑎᖏᑦ ᓄᓇᒋᔭᒃᓴᐅᔪᓐᓃᖅᑎᓐᓂᐊᖅᐸᒃᑲ ᓄᓇᒋᔭᐅᔪᓐᓃᖁᓪᓗᒋᑦ ᐃᓄᖕᓄᑦ.”
