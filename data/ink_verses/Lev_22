1ᐊᑕᓂᐅᑉ ᒨᓯᓯ ᐅᖃᐅᑎᕚ, 
2“ᐂᕈᓂ ᐃᕐᖕᓂᖏᓪᓗ ᐅᖃᐅᑎᒃᑭᑦ, ᑲᒪᑦᓯᐊᖁᓪᓗᒋᑦ ᑐᓂᕐᕈᑎᓂᒃ ᐃᑦᔪᕐᖕᓁᑦᑐᓂᒃ ᐄᓴᕅᓕᒥᐅᓂᑦ ᑐᓂᕐᕈᑕᐅᔪᓂᒃ ᐅᕙᓐᓄᑦ, ᐊᑎᕋ ᓇᕐᕈᓇᖅᓯᑎᑕᐅᖁᓇᒍ. ᐅᕙᖓ ᐊᑕᓂᐅᒐᒪ. 
3ᓇᓪᓕᐊᑦ ᑭᖑᕚᓯ ᓴᓗᒪᖏᓪᓗᓂ, ᐄᓴᕅᓕᒥᐅᑦ ᑐᓂᕐᕈᑎᖏᓐᓄᑦ ᐃᑦᔪᕐᖕᓁᑦᑐᓄᑦ ᐅᕙᓐᓄᑦ ᑐᓂᔭᐅᓯᒪᔪᓄᑦ ᖃᒡᓕᑐᐊᖅᐸᑦ, ᑖᓐᓇ ᓇᔪᒐᓐᓂᑦ ᐲᖅᑕᐅᔪᒃᓴᐅᕗᖅ: ᐅᕙᖓ ᐊᑕᓂᐅᒐᒪ.
4ᓇᓪᓕᐊᑦ ᐂᕈᓂᐅᑉ ᑭᖑᕚᖓ ᑲᑉᐱᐊᓇᖅᑐᒥᒃ ᐊᒥᖅᓗᒃᑐᖅ, ᒪᕿᕙᒡᓗᓂ ᑎᒥᒥᒍᑦ ᓇᐅᑯᑐᐃᓐᓇᖅ, ᓂᕆᔭᕆᐊᖃᓐᖏᓚᖅ ᑐᓂᕐᕈᑎᕕᓂᕐᖕᓂᒃ ᐃᑦᔪᕐᖕᓁᑦᑐᓂᒃ, ᓴᓗᒻᒪᓚᐅᖏᓐᓂᕐᖕᒥᓂ. ᓇᓪᓕᐊᑐᐃᓐᓇᖅ ᑐᓂᕐᕈᓯᖅᑎᑦᓯᔨ ᓴᓗᒤᑦᑐᓐᖑᖅᐳᖅ ᐊᒃᑐᐃᒃᐸᑦ ᓴᓗᒤᑎᑕᐅᓯᒪᔪᒥᒃ ᑐᖁᖓᔪᒧᑦ ᐅᕝᕙᓘᓐᓃᑦ ᖃᐹᕿᒃᐸᑦ. 
5ᐅᕝᕙᓘᓐᓃᑦ ᓂᖅᔪᑎᒥᒃ ᓴᓗᒤᑦᑐᒥᒃ ᐊᒃᑐᐃᒃᐸᑦ, ᓱᓇᑐᐃᓐᓇᕐᖕᒥᒃ ᓴᓗᒤᑦᔪᑎᓕᖕᒥᒃ, ᐃᓄᖕᒥᒡᓘᓐᓃᑦ ᓴᓗᒤᑦᑐᒥᒃ ᐊᒃᑐᐃᒃᐸᑦ, ᓱᓇᑐᐃᓐᓇᕐᖕᒥᒃ ᓴᓗᒤᑦᔪᑎᖃᖅᑐᒥᒃ. 
6ᑐᓂᕐᕈᓯᖅᑎᑦᓯᔨᑦ ᓇᓪᓕᐊᑦ ᓴᓗᒤᓕᔪᖅ ᓴᓗᒤᑦᑑᓂᐊᖅᐳᖅ ᐅᓐᓄᒃ ᑎᑭᓪᓗᒍ. ᑖᓐᓇᓗ ᑐᓂᕐᕈᑎᓂᒃ ᐃᑦᔪᕐᖕᓁᑦᑐᓂᒃ ᓂᕆᔪᒃᓴᐅᓐᖏᓚᖅ ᑭᓯᐊᓂ ᐃᒥᕐᖕᒧᑦ ᑎᒥᒥᓂᒃ ᐅᐊᓴᓚᐅᖄᖅᓗᓂ. 
7ᓯᕿᓂᖅᓕ ᓂᐱᒃᐸᑦ, ᑕᕝᕙ ᓴᓗᒻᒪᕐᖕᓂᐊᖅᐳᖅ, ᓂᕆᔪᓐᓇᖅᓯᓂᐊᖅᐳᖅᓗ ᑐᓂᕐᕈᑎᕕᓂᕐᖕᓂᒃ ᐃᑦᔪᕐᖕᓁᑦᑐᓂᒃ, ᑖᑦᓱᒪ ᓂᕿᒃᓴᕆᖕᒪᒋᑦ. 
8ᓂᕆᔭᕆᐊᖃᓐᖏᓚᖅᓕ ᓂᖅᔪᑎᒥᒃ ᐃᒻᒥᓂᒃ ᑐᖁᔪᕕᓂᕐᖕᒥᒃ, ᓂᖅᔪᑎᐅᖃᑎᒥᓂᓪᓘᓐᓃᑦ ᑐᖁᑕᐅᔪᕕᓂᕐᖕᒥᒃ; ᑍᒤᑦᑐᒥᒃ ᓂᕆᒃᐸᑦ ᑕᕝᕙ ᓴᓗᒤᓕᓂᐊᖅᐳᖅ. ᐅᕙᖓ ᐊᑕᓂᐅᒐᒪ.
9ᑐᓂᕐᕈᓯᖅᑎᑦᓯᔨᓕᒫᑦ ᓈᓚᑦᓯᐊᕆᐊᖃᖅᐳᑦ ᐊᑐᖅᑕᐅᖁᔭᓐᓂᒃ, ᐸᓯᔭᒃᓴᐅᓕᖁᓇᒋᑦ ᑐᖁᖁᓇᒋᓪᓗ ᓇᕐᕈᓇᖅᓯᑎᑦᓯᓂᕐᖕᒧᑦ ᒪᓕᒐᒃᓴᐅᑎᑕᓐᓂᒃ ᐃᑦᔪᕐᖕᓁᑦᑐᓂᒃ. ᐅᕙᖓ ᐊᑕᓂᐅᒐᒪ, ᑖᒃᑯᐊ ᐃᑦᔪᕐᖕᓁᑦᑐᓐᖑᖅᑎᓯᒪᒐᒃᑭᑦ.
10ᑐᓂᕐᕈᓯᖅᑎᑦᓯᔨᐅᑉ ᐃᓚᒌᖕᓂᒃᑯᑦ ᓇᖕᒥᓂᕆᓐᖏᑕᖏᑦ ᓂᕆᔪᒃᓴᐅᓐᖏᓚᑦ ᑐᓂᕐᕈᑎᕕᓂᕐᖕᓂᒃ ᐃᑦᔪᕐᖕᓁᑦᑐᓂᒃ, ᑐᔪᕐᖕᒥᐊᖏᓪᓘᓐᓃᑦ, ᐃᖅᑲᓁᔭᖅᑎᖏᓪᓘᓐᓃᑦ ᑐᓂᕐᕈᑎᕕᓂᕐᖕᓂᒃ ᓂᕆᔭᕆᐊᖃᓐᖏᓚᑦ. 
11ᑐᓂᕐᕈᓯᖅᑎᑦᓯᔨᓕ ᑮᓇᐅᔭᒥᓄᑦ ᓂᐅᕕᖅᐸᑦ ᓯᐊᓛᒃᓴᒥᓂᒃ, ᐅᕝᕙᓘᓐᓃᑦ ᓯᐊᓛᖓ ᑕᕝᕙᓂ ᐃᓅᔪᕕᓂᐅᒃᐸᑦ, ᑕᕝᕙ ᓯᐊᓛᖓ ᓂᕆᔪᓐᓇᖅᐳᖅ ᑐᓂᕐᕈᓯᖅᑎᑦᓯᔨᐅᑉ ᓂᕿᖏᓐᓂᒃ. 
12ᑐᓂᕐᕈᓯᖅᑎᑦᓯᔨᐅᓪᓕ ᐸᓂᖓ ᐅᐃᓂᒃᐸᑦ ᑐᓂᕐᕈᓯᖅᑎᑦᓯᔨᐅᖏᑦᑐᒥᒃ, ᑕᕝᕙ ᓂᕆᔪᒃᓴᐅᔪᓐᓃᖅᐳᖅ ᑐᓂᕐᕈᑎᕕᓂᕐᖕᓂᒃ ᐃᑦᔪᕐᖕᓁᑦᑐᓂᒃ. 
13ᑐᓂᕐᕈᓯᖅᑎᑦᓯᔨᐅᓪᓕ ᐸᓂᖓ ᐅᐃᒡᒐᖅᐸᑦ, ᐅᐃᒥᓂᓪᓘᓐᓃᑦ ᐊᕕᑉᐸᑦ, ᕿᑐᕐᖓᖅᑖᓚᐅᖏᓪᓗᓂ, ᐊᑖᑕᒥᓗ ᐃᒡᓗᖓᓄᑦ ᐅᑎᖅᓗᓂ ᐃᓅᓱᒃᑑᑦᔪᓯᕕᓂᕐᖕᒥᑐᑦ ᑕᕝᕙ ᓂᕆᖃᑕᐅᔪᓐᓇᖅᓯᕗᖅ ᐊᑖᑕᒥ ᓂᕿᖏᓐᓂᒃ. ᓇᖕᒥᓂᕆᓐᖏᑕᖏᓪᓕ ᑐᓂᕐᕈᑎᕕᓂᕐᖕᓂᒃ ᓂᕆᔪᒃᓴᐅᓐᖏᓚᑦ.
14ᓇᓪᓕᐊᑦᓕ ᓂᕆᔪᖅ ᑐᓂᕐᕈᑎᕕᓂᕐᖕᓂᒃ ᐃᑦᔪᕐᖕᓁᑦᑐᓂᒃ ᐱᔮᕆᖏᓪᓗᓂ, ᐅᑎᖅᑎᑦᓯᔪᒃᓴᐅᕗᖅ ᑐᓂᕐᕈᓯᖅᑎᑦᓯᔨᒧᑦ ᐊᑭᓪᓗᐊᖓᓂᒃ ᐃᓚᓗᒍᓗ 20-ᐳᓴᖓᓂᒃ. 
15ᑐᓂᕐᕈᓯᖅᑎᓯᔩᑦ ᐃᑦᔪᕐᖕᓇᖅᓯᑎᑦᓯᔭᕆᐊᖃᓐᖏᓚᑦ ᐄᓴᕅᓕᒥᐅᑦ ᑐᓂᕐᕈᑎᖏᓐᓂᒃ ᐊᑕᓂᕐᖕᒧᑦ ᐃᑦᔪᕐᖕᓁᑦᑐᓂᒃ. 
16ᐱᑎᑕᐅᔭᕆᐊᖃᖏᑦᑐᓂᒃ ᓂᕆᑎᑦᓯᖃᑦᑕᖅᐸᑕ ᑍᒤᑦᑐᓂᒡᓗ ᐸᓯᔭᒃᓴᐅᓕᖅᑎᓯᖁᓇᒋᑦ ᓱᒋᐊᖅᑕᐅᔭᕆᐊᖃᓕᖅᓗᑎᒃ. ᐅᕙᖓ ᐊᑕᓂᐅᒐᒪ ᐃᑦᔪᕐᖕᓁᑎᑦᓯᔪᖅ.”
17ᐊᑕᓂᖅ ᐅᖃᖅᐳᖅ ᒨᓯᓯᒧᑦ, 
18“ᐂᕈᓂ ᐃᕐᖕᓂᖏᓪᓗ ᐄᓴᕅᓕᒥᐅᓕᒫᓪᓗ ᐅᖃᐅᑎᒃᑭᑦ: ᓇᓕᖅᓯ ᑐᓂᕐᕈᓯᖅᐸᑦ ᐆᑕᒃᓴᒥᒃ ᐊᑕᓂᕐᖕᒧᑦ, ᐄᓴᕅᓕᐅᒍᕕᑦ ᐄᓴᕅᓕᐅᖏᒃᑲᓗᐊᕈᕕᓪᓘᓐᓃᑦ ᐄᓴᕅᓕᒥ ᓄᓇᖃᖅᓗᑎᑦ, ᐊᖏᕈᑎᒥᓂᒡᓘᓐᓃᑦ ᑐᓂᕐᕈᓯᕈᒪᑐᐃᓐᓇᕐᖕᓂᕐᖕᒧᓪᓘᓐᓃᑦ ᑐᓂᕐᕈᓯᕈᕕᑦ, 
19ᑐᓂᕐᕈᑏᑦ ᐃᓚᓕᐅᖅᑕᐅᖁᓪᓗᒍ ᐱᑦᔪᑎᒋᓗᑎᑦ, ᐆᒪᔪᖅ ᓇᓪᓕᐊᑐᐃᓐᓇᐅᓗᓂ ᐊᖑᓴᓪᓘᔭᕆᐊᖃᖅᐳᖅ ᑕᒤᑎᒍᑦ ᖃᓄᐃᑦᔪᑎᖃᖏᑦᓯᐊᖅᓗᓂ. 
20ᖃᓄᐃᑦᔪᑎᖃᖅᑐᒥᒃ ᑕᖅᓴᓕᖕᒥᒡᓘᓐᓃᑦ ᑐᓂᕐᕈᓯᕆᐊᑐᖅᑐᒃᓴᐅᓐᖏᓚᑎᑦ, ᑍᒤᑦᑐᑦ ᐊᑕᓂᐅᑉ ᐃᓚᓕᐅᕐᖕᓂᐊᖏᒻᒪᒋᑦ. 
21ᓇᓪᓕᐊᑦ ᓂᖅᔪᑎᒥᒃ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᓯᖅᐸᑦ ᐊᑕᓂᕐᖕᒧᑦ, ᐊᖏᕈᑎᒋᓯᒪᔭᒥᓂᒃ ᐱᑦᔪᑎᖃᖅᓗᓂ ᐅᕝᕙᓘᓐᓃᑦ ᑐᓂᕐᕈᓯᕈᒪᓂᑐᐃᓐᓇᕐᖕᒧᑦ, ᑐᓂᕐᕈᑎᖓ ᖃᓄᐃᑦᔪᑎᖃᕆᐊᖃᓐᖏᓚᖅ ᑕᖅᓴᖃᖏᓪᓗᓂᓗ ᐃᓚᓕᐅᖅᑕᐅᑦᓯᐊᖁᓪᓗᒍ. 
22ᓂᖅᔪᑎᒥᒃ ᑕᐅᑐᖏᑦᑐᒥᒃ ᑐᓂᕐᕈᓯᕆᐊᖃᓐᖏᓚᓯ ᐊᑕᓂᕐᖕᒧᑦ, ᐋᓐᓂᖅᓯᒪᔪᒥᒡᓘᓐᓃᑦ, ᐃᓚᑯᓕᖕᒥᒡᓘᓐᓃᑦ ᐅᓐᖑᓕᖕᒥᒡᓘᓐᓃᑦ ᐊᒥᖅᓗᒃᑐᒥᒡᓘᓐᓃᑦ ᒪᕿᔪᒥᒡᓘᓐᓃᑦ.+ ᑍᒤᑦᑐᑦ ᓇᓪᓕᐊᑐᐃᓐᓇᖅ ᐃᑯᐊᓚᑎᑕᐅᓗᑎᒃ ᑐᓂᕐᕈᑕᐅᔭᕆᐊᖃᓐᖏᓚᑦ ᑐᓂᕐᕈᓯᖅᕕᖕᒥ ᐊᑕᓂᕐᖕᒧᑦ. 
23ᑭᓯᐊᓂᓕ ᑐᓂᕐᕈᓯᕈᒪᑐᐃᓐᓇᕐᖕᓂᕐᖕᒧᑦ ᑐᓂᕐᕈᓯᕈᓐᓇᕋᓗᐊᖅᐳᓯ ᓂᖅᔪᑎᒥᒃ ᐱᕈᕈᓐᓇᖏᓐᓂᑯᒥᒃ ᐃᓗᓯᖅᓗᒃᑐᒥᒡᓘᓐᓃᑦ, ᑭᓯᐊᓂ ᐃᓚᓕᐅᖅᑕᐅᒐᔭᓐᖏᓚᖅ ᐊᖏᕈᑎᒋᓇᓱᐊᖅᑕᓕᒫᑦᓯᓐᓄᑦ. 
24ᐊᑕᓂᕐᖕᒧᑦ ᑐᓂᕐᕈᓯᕆᐊᖃᓐᖏᓚᓯ ᓂᖅᔪᑎᒥᒃ ᐃᒡᔪᖃᖅᑐᒥᒃ ᖄᖅᓯᒪᔫᖕᓂᒃ ᐳᓪᓕᖅᑑᖕᓂᒡᓘᓐᓃᑦ ᑭᓕᖅᓯᒪᔫᖕᓂᒡᓘᓐᓃᑦ ᐲᖅᓯᒪᔫᖕᓂᒡᓘᓐᓃᑦ. ᓄᓇᒋᔭᑦᓯᓐᓂ ᑍᒤᑦᑐᓂᒃ ᑐᓂᕐᕈᓯᕆᐊᖃᓐᖏᓚᓯ.
25ᑍᒤᑦᑐᓂᒃ ᓂᖅᔪᑎᓂᒃ ᐃᓚᓕᐅᕆᔭᕆᐊᖃᓐᖏᓚᓯ ᐄᓴᕅᓕᒥᐅᖑᖏᑦᑐᓂᑦ ᓂᕿᒃᓴᐅᓗᑎᒃ ᒎᑎᒧᑦ ᑐᓂᕐᕈᑎᒋᔭᐅᓇᓱᐊᖅᑐᓂᒃ. ᑍᒤᑦᑐᑦ ᐃᓚᓕᐅᖅᑕᐅᓂᐊᓐᖏᓚᑦ ᐃᓕᑦᓯ ᐱᑦᔪᑎᒋᓗᓯ, ᑎᒥᖏᑦ ᐱᐅᓯᖅᓗᖕᒪᑕ ᐃᓗᓯᖅᓗᒡᓗᑎᒡᓗ.”
26ᐊᑕᓂᖅ ᐅᖃᖅᐳᖅ ᒨᓯᓯᒧᑦ, 
27“ᐃᒻᒧᒃᓯᐅᒐᐅᑉ ᓄᕐᕋᖓ ᓰᐱᐅᓪᓘᓐᓃᑦ ᓄᕐᕋᖓ ᒎᑦᓯᐅᓪᓘᓐᓃᑦ ᓄᕐᕋᖓ ᐃᕐᖕᓂᐊᖑᕋᑖᖅᑎᓪᓗᒍ, ᐊᓈᓇᒥᓃᑦᓴᕆᐊᖃᖅᐳᖅ ᐅᓪᓗᓂᒃ 7-ᓂᒃ. ᐅᓪᓗᐃᓪᓕ 8-ᖓᓂ ᐅᖓᑖᓂᓗ ᑕᕝᕙ ᐃᓚᓕᐅᖅᑕᐅᔪᓐᓇᖅᓯᕗᖅ ᐃᑯᐊᓚᑦᓯᓂᒃᑯᑦ ᑐᓂᕐᕈᑕᐅᒃᐸᑦ ᐊᑕᓂᕐᖕᒧᑦ. 
28ᓇᓪᓕᐊᓐᓂᑐᐃᓐᓇᖅ ᐊᑕᐅᑦᓯᒃᑰᖅᓗᒋᑦ ᑐᖁᑦᓯᔪᒃᓴᐅᓐᖏᓚᓯ ᑐᓂᕐᕈᑎᒃᓴᒥᒃ ᐃᒻᒧᒃᓯᐅᒐᕐᖕᒥᒃ ᓄᕐᕋᖓᓂᒡᓗ, ᐅᕝᕙᓘᓐᓃᑦ ᓰᐱᒥᒃ ᓄᕐᕋᖓᓂᒡᓗ ᐅᓪᓗᒥ ᑕᕝᕙᓂᑦᓮᓐᓇᖅ. 
29ᑐᓂᕐᕈᓯᕈᑦᓯ ᐆᑕᒃᓴᒥ ᖁᔭᓕᑦᔪᑎᒥᒃ ᐊᑕᓂᕐᖕᒧᑦ, ᑐᓂᕐᕈᓯᖅᑐᒃᓴᐅᕗᓯ ᐱᖁᔭᐅᔪᓂᒃ ᒪᓕᑦᓯᐊᖅᓗᓯ ᐃᓚᓕᐅᖅᑕᐅᑦᓯᐊᖁᓪᓗᓯ; 
30ᑐᓂᕐᕈᑎᓯ ᓂᕆᔭᐅᔭᕆᐊᖃᖅᐳᑦ ᐅᓪᓗᒥ ᑕᕝᕙᓂᑦᓮᓐᓇᖅ; ᐅᓪᓘᑉ ᐂᑉᐸᖓᓄᑦ ᐊᒥᐊᒃᑯᖃᖅᑎᑦᑍᓕᓗᒍ. ᐅᕙᖓ ᐊᑕᓂᐅᒐᒪ.”
31ᐊᑕᓂᖅ ᐅᖃᖅᐳᖅ, “ᐱᖁᔭᒃᑲ ᑲᒪᒋᑦᓯᐊᖅᓯᒋᒃ ᒪᓕᑦᓯᐊᖅᓗᒋᓪᓗ. ᐅᕙᖓ ᐊᑕᓂᐅᒐᒪ. 
32ᐊᑎᕋ ᐃᑦᔪᕐᖕᓁᑦᑐᖅ ᓇᕐᕈᓇᖅᓯᑎᓐᓂᐊᕋᓯᐅᒃ; ᐃᑦᔪᕐᖕᓁᑦᑑᓂᕋ ᐅᖃᐅᓯᕆᔭᐅᑦᓯᐊᖅᑐᒃᓴᐅᕗᖅ ᐄᓴᕅᓕᒥᐅᓕᒫᓄᑦ. ᐅᕙᖓ ᐊᑕᓂᐅᒐᒪ, ᐅᕙᖓ ᐃᑦᔪᕐᖕᓁᑦᑑᑎᑉᐸᑦᓯ. 
33ᐅᕙᖓᓗ ᐊᐅᓪᓚᖅᑎᓚᐅᖅᐸᑦᓯ ᐃᑦᔨᑉᑎᒥᑦ ᐃᓕᑦᓯᓐᓄᑦ ᒎᑎᒋᔭᐅᔪᒪᓪᓗᖓ. ᐅᕙᖓ ᐊᑕᓂᐅᒐᒪ.”
