1ᐅᓪᓗᓂ ᑍᒃᑯᓇᓂ ᕉᒪᒥᐅᑦ ᐊᖓᔪᖅᑳᖅᔪᐊᖓᑦ ᓰᓴᕆ ᐋᒐᔅᑕᓯ ᐊᖓᔪᖅᑲᐅᕕᖕᒥᓃᑦᑐᑦ ᐃᓄᓕᒫᑦ ᓈᓴᖅᑕᐅᖁᓚᐅᖅᐰᑦ ᐱᖁᑎᖏᓪᓗ ᐱᖃᓯᐅᑎᓗᒋᑦ. 
2ᑕᒪᓐᓇᓗ ᓈᓴᖅᑕᐅᓂᖅ ᓯᕗᓪᓕᖅᐹᖑᓚᐅᖅᐳᖅ ᑯᐃᕆᓂᐊᓯ ᐊᐅᓚᑦᓯᔨᐅᑎᓪᓗᒍ ᓯᕆᐊᒥ. 
3ᐃᓄᓕᒫᓪᓗ ᑎᑎᕋᖅᑕᐅᔭᖅᑐᓚᐅᖅᐳᑦ ᓯᕗᓕᕕᓂᖏᑕ ᓄᓇᕕᓂᖏᓐᓄᑦ ᐂᓪᓗᑎᒃ.
4ᔫᓯᐱᑦᑕᐅᖅ ᓈᓴᕇᑎᒥᑦ ᐱᓪᓗᓂ ᒐᓕᓕᐊᒦᑦᑐᒥᑦ ᐱᑦᓕᐊᒧᐊᕆᕗᖅ ᔫᑎᐊᒦᑦᑐᒧᑦ, ᑍᕕᑎᐅᑉ ᐃᒡᓗᒐᓴᖏᓐᓄᑦ, ᐱᑦᓕᐊᒥᒃ ᐊᑎᓕᖕᒧᑦ, ᑕᕝᕗᓐᖓᓚᐅᖅᐳᖅ ᑍᕕᑎᐅᑉ ᑭᖑᕚᕆᖕᒪᒍ. 
5ᑎᑎᕋᖅᑕᐅᔭᖅᑐᓚᐅᖅᐳᖅ ᒥᐊᕆ ᐱᖃᑎᒋᓪᓗᒍ, ᑖᓐᓇ ᓄᓕᐊᒃᓴᕇᖕᓂᕐᖕᒧᑦ ᐊᖏᖃᑎᒋᓯᒪᔭᓂ, ᓄᑕᕋᒃᓴᓕᒃ. 
6ᐱᑦᓕᐊᒦᓕᖅᑎᓪᓗᒋᒃ, ᒥᐊᕆᐅᑉ ᐃᕐᖕᓂᕕᒃᓴᖓ ᓇᓪᓕᐅᑎᕗᖅ, 
7ᑕᕝᕙᓂᓗ ᓄᑕᕋᖅᑖᕆᐅᕈᑎᒥᓂᒃ ᐃᕐᖕᓂᖅᑖᖅᐳᖅ, ᐊᓐᓄᕌᓂᒡᓗ ᐃᒻᒧᓯᖅᐹ, ᐆᒪᔪᐃᓪᓗ ᓂᕆᕕᖓᓄᑦ ᐃᓕᓪᓗᒍ, ᓯᓂᒃᑕᖅᕕᖕᒥ ᐃᓂᒃᓴᖃᖏᓐᓇᒥᒃ.
8ᐱᑦᓕᐊᒻᓗ ᖃᓂᒋᔮᓂ ᐰᖅᓯᔨᑕᖃᓚᐅᖅᐳᖅ ᓰᐱᖁᑎᒥᖕᓂᒃ ᒥᐊᓂᖅᓯᔪᓂᒃ ᐅᓐᓄᐊᒃᑯᑦ. 
9ᐊᑕᓂᐅᓪᓗ ᐂᖏᓕᖓᑕ ᓴᖅᑭᕝᕕᒋᕔᑦ, ᐊᑕᓂᐅᓪᓗ ᓂᖅᑐᕐᖕᓇᕐᖕᓂᖓᑕ ᖃᐅᒻᒪᒡᕕᒋᕔᑦ, ᑲᑉᐱᐊᓱᓕᖅᐳᓪᓗ. 
10ᐂᖏᓕᐅᓪᓗ ᐅᖃᐅᑎᕔᑦ, “ᑲᑉᐱᐊᓱᖏᓪᓗᓯ; ᑕᑯᒋᑦ, ᑐᓴᕈᒥᓇᖅᑐᒥᒃ ᐅᖃᐅᑎᔭᖅᑐᖅᐸᑦᓯ ᖁᕕᐊᓇᖅᑐᖅᔪᐊᒥᒃ ᐃᓄᓕᒫᓄᑦ ᑎᑭᓐᓂᐊᖅᑐᒥᒃ; 
11ᐅᓪᓗᒥ ᑕᕝᕙ ᐱᐅᓕᔨ ᐊᑕᓂᖅ ᙭ᔅᑑᓯ ᐃᕐᖕᓂᐊᖑᖕᒪᑦ ᑍᕕᑎᐅᑉ ᐃᒡᓗᒐᓴᖏᓐᓂ. 
12ᐃᒫᒡᓗ ᖃᐅᔨᒪᑦᔪᑎᖃᕐᖕᓂᐊᖅᐳᓯ; ᓄᑕᕋᑯᓗᒃ ᑕᑯᓂᐊᖅᐸᓯ ᐊᓐᓄᕌᕕᓂᕐᖕᓂᒃ ᐃᒻᒧᓯᖅᓯᒪᔪᖅ ᐆᒪᔪᓪᓗ ᓂᕆᕕᐊᓂ ᐃᓕᓯᒪᔪᖅ.”
13ᑕᕝᕔᓐᓇᖅᓗ ᐂᖏᓖᒐᓴᒡᔪᐊᑦ ᕿᓚᖕᒥᑦ ᐱᔪᑦ ᐂᖏᓕ ᑖᓐᓇ ᐃᓚᒋᓕᖅᐹᑦ, ᐃᓐᖏᖅᓗᑎᒡᓗ ᒎᑎ ᓂᖅᑐᖅᐹᑦ, ᐅᖃᖅᓗᑎᒃ,
14“ᒎᑎ ᓂᖅᑐᖅᑕᐅᓕ ᖁᑦᓯᖕᓂᖅᐹᖑᔪᖅ,
15ᐂᖏᓖᓪᓗ ᕿᓚᓕᐊᕐᖕᒪᑕ, ᓰᐱᓕᕆᔩᑦ ᐃᒻᒥᖕᓄᑦ ᐅᖃᓕᖅᐳᑦ, “ᐱᑦᓕᐊᒧᐊᓚᐅᖅᑕ ᑍᓐᓇ ᐅᖃᐅᓯᐅᕋᑖᖅᑐᖅ ᑕᑯᔭᖅᑐᖅᓗᒍ, ᐊᑕᓂᐅᑉ ᖃᐅᔨᑎᑦᓯᑦᔪᑎᒋᔭᖓ ᐅᕙᑦᑎᓐᓄᑦ.”
16ᑐᐊᕕᖅᓗᑎᒡᓗ ᐂᓕᖅᐳᑦ, ᓇᓂᓯᕗᓪᓗ ᒥᐊᕆᒥᒃ ᔫᓯᐱᒥᒡᓗ, ᓄᑕᕋᑯᓗᖕᒥᒡᓗ ᐆᒪᔪᑦ ᓂᕆᕕᖓᓂ ᓇᓚᔪᒥᒃ. 
17ᑕᑯᔭᕇᕋᒥᑦᔪᒡᓗ, ᐅᓂᒃᑳᓕᖅᐳᑦ ᐅᖃᐅᑦᔭᐅᓚᐅᕐᖕᓂᕐᖕᒥᖕᓂᒃ ᓄᑕᕋᑯᓗᒃ ᑖᓐᓇ ᐱᓪᓗᒍ; 
18ᑐᓴᖅᑐᓕᒫᓪᓗ ᑲᒪᓂᐊᖅᐳᑦ ᓰᐱᓕᕆᔩᑦ ᐅᖃᐅᓯᖏᓐᓂᒃ. 
19ᒥᐊᕆᐅᓪᓕ ᑕᒪᒃᑯᐊᓕᒫᑦ ᐃᓱᒪᒥᐅᑕᕆᓕᖅᐰᑦ, ᐃᓱᒪᒃᓴᖅᓯᐅᕈᑎᒋᓪᓗᓂᒋᓪᓗ. 
20ᓰᐱᓕᕆᔩᓪᓗ ᑕᕝᕙ ᐅᑎᕆᕗᑦ, ᒎᑎᓗ ᓂᖅᑐᖅᐹᑦ ᖁᕕᐊᓲᑎᒋᓪᓗᒍ ᑐᓴᓚᐅᖅᑕᑎᒃ ᑕᑯᓚᐅᖅᑕᑎᒡᓗ ᐱᑦᔪᑎᒋᓪᓗᒋᑦ, ᐅᖃᐅᑦᔭᐅᓚᐅᕐᖕᓂᑎᒃ ᐂᖏᓖᒧᑦ ᓇᓚᐅᑦᓯᑦᓯᐊᕐᖕᒪᑕ.
21ᐅᓪᓗᐃᑦ ᓯᑕᒪᐅᔪᖅᑐᑦ ᐊᓂᒍᕐᖕᒪᑕ, ᑭᐱᔭᐅᕕᒃᓴᖓ ᓇᓪᓕᐅᑎᖕᒪᑦ, ᐊᑦᑎᖅᑕᐅᕗᖅ ᔩᓱᓯᒥᒃ, ᐂᖏᓕᐅᑦ ᑍᒫᒃ ᐊᑎᖃᖁᓚᐅᕐᖕᒪᒍ ᓄᑕᕋᒃᓴᕆᔭᐅᓚᐅᖅᑎᓐᓇᒍ ᓱᓕ.
22ᔫᓯᐱᐅᓪᓗ ᒥᐊᕆᐅᓪᓗ ᐅᒃᐱᕐᖕᓂᒃᑯᑦ ᓴᓗᒻᒪᖅᑎᑕᐅᕕᒃᓴᖓᑦ+ ᓇᓪᓕᐅᑎᖕᒪᑦ ᒨᓯᓯᐅᑉ ᐱᖁᔭᖏᑦ ᒪᓕᒡᓗᒋᑦ, ᔩᓱᓯ ᑐᒃᓯᐊᖅᕕᒡᔪᐊᕐᖕᒧᑦ ᐱᑎᑉᐹᑦ ᔪᕉᓴᓚᒧᑦ, ᐊᑕᓂᕐᖕᒧᑦ ᑐᓂᔭᖅᑐᖅᓗᒍ. 
23ᐃᒫᒃ ᐅᖃᖅᓯᒪᖕᒪᑦ ᐊᑕᓂᐅᑉ ᐱᖁᔭᖏᓐᓂ, “ᓄᑕᕋᑯᓗᐃᑦ ᐊᖑᑕᐅᒃᐸᑕ ᓯᕗᓪᓕᖅᐹᒥᒃ ᓄᑕᕋᖅᑖᕆᔭᐅᔪᑦ ᑐᓂᔭᐅᔪᒃᓴᐅᕗᑦ ᐊᑕᓂᕐᖕᒧᑦ.” 
24ᔫᓯᐱᒃᑯᒃ ᑐᓂᓯᔭᕆᐊᖃᓚᐅᖅᐴᒃ ᐊᑕᓂᐅᑉ ᐱᖁᔭᖏᑦ ᒪᓕᒡᓗᒋᑦ ᑎᖕᒥᐊᖕᓂᒃ ᒪᕐᕉᖕᓂᒃ, ᑑᕕᖕᓂᒡᓘᓐᓃᑦ ᒪᕐᕉᖕᓂᒃ ᐊᕿᒡᒋᐅᔮᖅᑑᖕᓂᒃ, ᐊᑭᒡᒋᐅᔮᖅᑑᖕᓂᒡᓗ ᒪᕐᕉᖕᓂᒃ ᖃᑯᖅᑕᐅᖏᑦᑑᖕᓂᒃ.
25ᑍᑦᓱᒪᓂ ᐊᖑᑎᑕᖃᓚᐅᖅᐳᖅ ᔪᕉᓴᓚᒥ, ᓯᒥᐅᓂᒥᒃ ᐊᑎᓕᖕᒥᒃ, ᐃᓅᓯᖃᖅᑐᒥᒃ ᒎᑎᒧᑦ ᓈᒻᒪᒋᔭᐅᔪᒥᒃ ᑐᓂᓯᒪᑦᓯᐊᖅᑑᓪᓗᓂᓗ, ᑖᓐᓇ ᐅᑕᖅᑭᓚᐅᖅᐳᖅ ᐄᓴᕅᓕᒥᐅᑦ ᐱᐅᓕᔭᐅᕕᒃᓴᖓᓐᓂᒃ, ᐊᓂᕐᖕᓂᐅᓪᓗ ᐃᑦᔪᕐᖕᓁᑦᑑᑉ ᓇᔪᖅᐹ. 
26ᑖᓐᓇᓗ ᓇᓗᔪᓐᓃᖅᑎᑕᐅᓚᐅᖅᐳᖅ ᐊᓂᕐᖕᓂᒃᑯᑦ ᐃᑦᔪᕐᖕᓁᑦᑐᒃᑯᑦ ᑐᖁᓂᐊᖏᓐᓂᕐᖕᒥᓂᒃ ᐊᑕᓂᐅᑉ ᙭ᔅᑑᓯᖓᓂᒃ ᑕᑯᓚᐅᖏᓐᓂᕐᖕᒥᓂ. 
27ᐊᓂᕐᖕᓂᕐᖕᒧᑦ ᐃᑦᔪᕐᖕᓁᑦᑐᒧᑦ ᑕᓯᐅᖅᑕᐅᓪᓗᓂ ᑐᒃᓯᐊᖅᕕᒡᔪᐊᕐᖕᒧᐊᖅᐳᖅ; ᓄᑕᕋᑯᓗᒃ ᔩᓱᓯ ᐊᖓᔪᖅᑳᖏᖕᓂᑦ ᑐᒃᓯᐊᖅᕕᒡᔪᐊᒧᑦ ᐱᑎᑕᐅᑎᓪᓗᒍ, ᐱᖁᔭᑦ ᒪᓕᒃᑕᐅᔭᕆᐊᖃᕐᖕᓂᖏᑦ ᒪᓕᒡᓗᒋᑦ, 
28ᓯᒥᐅᓂᐅᑉ ᓄᑕᕋᑯᓗᒃ ᑎᒍᕚ, ᒎᑎᓗ ᓂᖅᑐᖅᓗᒍ ᐅᖃᖅᐳᖅ:
29“ᐊᑕᓃᖅ ᒫᓐᓇ ᐱᔩᑦ ᓮᒪᓂᕐᖕᒥ ᐊᖏᕐᕋᖅᑎᓕᕈᒃ,
30ᐱᐅᓕᔨᒃᓴᐅᑎᑍᑦ ᓇᖕᒥᓂᖅ ᐃᔨᓐᓄᑦ ᑕᑯᒐᒃᑯ,
31ᑖᓐᓇ ᐅᐸᓗᖕᒊᕈᑎᒋᓯᒪᒐᕕᐅᒃ ᐃᓄᓕᒪᑦ ᖃᐅᔨᖁᓪᓗᒋᑦ,
32ᖃᐅᒪᔪᖅ ᖃᐅᒻᒪᒃᓮᖁᓪᓗᒍ ᔫᑎᐅᖏᑦᑐᓂᒃ,
33ᐊᑖᑕᖓᑕᓗ ᐊᓈᓇᖓᑕᓗ ᓄᑕᕋᑯᓘᑉ ᑍᒫᒃ ᐅᖃᐅᑦᔭᐅᓂᖓ ᑲᒪᒋᒻᒪᕆᒃᐹᒃ; 
34ᓯᒥᐅᓂᐅᓪᓗ ᓮᒻᒪᖅᑎᑉᐰᑦ ᐊᓈᓇᖓᓄᓪᓗ ᒥᐊᕆᒧᑦ ᐅᖃᖅᐳᖅ, “ᑕᑯᒋᑦ, ᐅᓇ ᓄᑕᕋᑯᓗᒃ ᐅᓄᖅᑐᓄᑦ ᐄᓴᕅᓕᒥᐅᓄᑦ ᑲᑕᒍᑕᐅᔪᒫᖅᐳᖅ ᒪᑭᑦᔪᑕᐅᔪᒫᖅᓗᓂᓗ, ᓇᓗᓁᒃᑯᑕᐅᔪᒫᖅᐳᖅ ᐊᑭᕋᖅᑐᑕᐅᓗᓂ. 
35ᐃᕝᕕᓪᓗ ᒥᐊᕆ ᐆᒻᒪᑏᑦ ᑭᓪᓕᒃᑕᐅᔪᒫᖅᐳᖅ ᓴᕕᒡᔪᐊᑎᑐᑦ, ᐃᓄᐃᓪᓗ ᐅᓄᖅᑐᑦ ᐃᓱᒪᖏᑦ ᓴᖅᑭᑎᑦᓱᒫᖅᐰᑦ.”
36ᑕᕝᕙᓃᑦᑐᖃᓚᐅᕆᕗᖅ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓂᒃ ᐊᕐᖕᓇᕐᖕᒥ ᐋᓇᒥᒃ ᐊᑎᓕᖕᒥᒃ, ᐸᓄᐃᓕᐅᑉ ᐸᓂᖓᓂᒃ, ᐊᓯᕆᒃᑯᑦ ᐃᓚᖏᓐᓂᑦ ᐃᓚᒋᔭᐅᔪᒥᒃ; ᑖᓐᓇ ᓂᖏᐅᖑᓕᓚᐅᖅᐳᖅ, ᓯᕗᓂᖓᒍᑦ ᐅᐃᖃᓚᐅᖅᑐᖅ ᐊᕐᕌᒍᓂᒃ 7-ᓂᒃ, 
37ᐅᐃᒡᒐᕐᖕᓂᐅᓕᖅᑐᖅ ᐊᕐᕌᒍᖃᓕᖅᓗᓂ 84-ᓂᒃ.+ ᑖᓐᓇ ᖃᐅᑕᒫᑦ ᑐᒃᓯᐊᖅᕕᒡᔪᐊᕐᖕᒦᖃᑦᑕᓚᐅᖅᐳᖅ ᑐᒃᓯᐊᖅᓗᓂ ᓂᕆᑦᑍᓕᕙᒡᓗᓂᓗ ᐅᒃᐱᕐᖕᓂᖅ ᐱᑦᔪᑎᒋᓪᓗᒍ. 
38ᐃᑲᕐᕋᒥᓗ ᑕᕝᕙᓂᑦᓮᓐᓇᖅ ᐃᑎᖅᐳᖅ ᒎᑎᓗ ᖁᔭᒋᓕᖅᐹ, ᓄᑕᕋᑯᓗᒡᓗ ᐅᖃᐅᓯᕆᕚ ᐅᑕᖅᑭᔪᓕᒫᓄᑦ ᔪᕉᓴᓚᒥᐅᓄᑦ ᐱᐅᓕᔭᐅᕕᒃᓴᐅᓂᖓᓂᒃ.
39ᐊᑕᓂᐅᓪᓗ ᐱᖁᔭᖏᑎᒍᑦ ᐊᑐᕆᐊᖃᖅᑕᒥᖕᓂᒃ ᐱᔭᕆᕋᒥᒃ, ᐊᖏᕐᕋᒥᖕᓄᑦ ᐅᑎᖅᐴᒃ ᓈᓴᕇᑎᒧᑦ ᒐᓕᓕᐊᒦᑦᑐᒧᑦ. 
40ᓄᑕᕋᑯᓗᒡᓗ ᐊᖏᒡᓕᕙᓪᓕᐊᓕᖅᐳᖅ ᓴᓐᖏᔫᓕᖅᓗᓂᓗ, ᓯᓚᑐᓂᖃᖅᓗᓂ; ᒎᑎᐅᓪᓗ ᓮᒻᒪᓂᖓᑕ ᓇᔪᖅᐹ.
41ᐊᕐᕌᒍᑕᒫᑦ ᔩᓱᓯᐅᑉ ᐊᖓᔪᖅᑳᖏᒃ ᔪᕉᓴᓚᒧᐊᖃᑦᑕᓚᐅᖅᐴᒃ ᓇᓪᓕᐅᓐᓂᖅᓯᐅᕆᐊᖅᑐᖅᓗᑎᒃ ᖄᖏᖅᑕᐅᕕᒃᓯᐅᒻᒥᒃ. 
42ᔩᓱᓯᓗ 12-ᓂᒃ ᐊᕐᕌᒍᖃᓕᖅᑎᓪᓗᒍ, ᐊᖓᔪᖅᑳᖏᒃᑕ ᐃᓚᒋᓪᓗᒍ ᔪᕉᓴᓚᒧᐊᖅᐳᑦ ᓇᓪᓕᐅᓐᓂᖅᓯᐅᕆᐊᖅᑐᖅᓗᑎᒃ ᐃᓕᖅᑯᓯᕆᕙᒃᑕᒥᒃᑎᑐᑦ; 
43ᓇᓪᓕᐅᓐᓂᖅᓯᐅᖅᕕᒡᓗ ᐃᓱᓕᒻᒪᑦ, ᐅᑎᓕᓚᐅᖅᐳᑦ, ᔩᓱᓯᓕ ᔪᕉᓴᓚᒥᑦ ᓅᓚᐅᓐᖏᓚᖅ. ᐊᖓᔪᖅᑳᖏᒡᓗ ᖃᐅᔨᓚᐅᓐᖏᓛᒃ, 
44ᐃᓱᒪᓚᐅᕐᖕᒪᑎᒃ ᐃᓚᒋᔭᒥᖕᓄᑦ ᐃᓚᐅᓇᓱᒋᓪᓗᒍ ᐅᓪᓗᓕᒫᖅᓗ ᐱᓱᓚᐅᖅᐳᑦ, ᑭᖑᓂᖓᒍᓪᓗ ᔩᓱᓯ ᕿᓂᓕᖅᐹᒃ ᐃᓚᒥᖕᓂ ᐃᓚᓐᓇᕆᔭᒥᖕᓂᓗ; 
45ᓇᓂᖏᓐᓇᒥᑦᔪᒡᓕ, ᔪᕉᓴᓚᒧᑦ ᐅᑎᖅᐴᒃ, ᕿᓂᕆᐊᖅᓗᒍ. 
46ᐅᓪᓗᑦ ᐱᖓᔪᒋᓕᖅᑕᖓᓐᓂ ᓇᓂᕚᒃ ᑐᒃᓯᐊᖅᕕᒡᔪᐊᕐᖕᒥ, ᔫᑎᑦ ᐃᓕᓮᔨᖏᓐᓂᑦ ᐃᒃᓯᕙᖃᑕᐅᔪᖅ, ᓈᓚᓚᐅᖅᓗᒋᓪᓗ ᐊᐱᖅᓱᖃᑦᑕᖅᐰᑦ. 
47ᑐᓵᔪᓕᒫᓪᓗ ᑖᑦᓱᒥᖓ ᑲᒪᓂᐊᖅᐳᑦ ᖃᐅᔨᒪᓂᖓᓂᒃ ᑭᒡᒍᓯᖏᓐᓂᒡᓗ. 
48ᐊᖓᔪᖅᑳᖏᒃᑕᓗ ᑕᑯᒐᒥᑦᔪᒃ ᖁᐊᖅᓵᕈᑎᒋᕚᒃ; ᐊᓈᓇᖓᑕᓗ ᐅᖃᐅᑎᕚ, “ᐃᕐᖕᓃᒃ, ᓱᖕᒪᑦ ᑍᒤᓕᐅᖅᐱᑎᒎᒃ? ᑕᑯᒋᑦ, ᐊᑖᑍᓪᓗ ᕿᓂᓚᐅᖅᐸᑦᑎᒋᑦ ᐱᖏᒐᒻᒪᕆᒃᓗᓄᒃ.”
49ᔩᓱᓯᐅᑉ ᑭᐅᕚ, “ᓱᖕᒪᑦ ᐅᕙᓐᓂᒃ ᕿᓂᖅᐱᓰᒃ? ᖃᐅᔨᒪᓐᖏᓚᓰᒃ ᐊᑖᑕᒪ ᐃᒡᓗᖓᓃᑦᓴᕆᐊᖃᕐᖕᓂᓐᓂᒃ?” 
50ᐊᖓᔪᖅᑳᖏᒡᓗ ᑐᑭᓯᓐᖏᓛᒃ ᔩᓱᓯᐅᑉ ᑭᒡᒍᓯᕆᔭᖏᓐᓂᒃ.
51ᔩᓱᓯᐅᓪᓗ ᐊᖓᔪᖅᑳᖕᓂ ᐅᑎᖃᑎᒋᓕᖅᐹᒃ ᐊᖏᕐᕋᒥᖕᓄᑦ ᓈᓴᕇᑎᒧᑦ, ᓈᓚᑦᓯᐊᖅᓗᒋᒡᓗ; ᐊᓈᓇᖓᑕᓕ ᑕᒪᒃᑯᐊ ᐅᖃᐅᓯᓕᒫᖏᑦ ᐃᓱᒪᒥᐅᑕᕆᓕᖅᐰᑦ. 
52ᔩᓱᓯᓗ ᐱᕈᖅᐸᓪᓕᐊᓚᐅᖅᐳᖅ ᑎᒥᒥᒍᑦ ᓯᓚᑐᓕᖅᐸᓪᓕᐊᓪᓗᓂᓗ, ᖁᕕᐊᒋᔭᐅᓪᓗᓂᓗ ᒎᑎᒧᑦ ᐃᓄᖕᓄᓪᓗ.
