1ᓴᐅᓕᐅᓪᓕ ᐃᕐᖕᓂᖓ ᐃᔅᐳᓴᔅ ᑐᓴᕋᒥ ᐋᑉᓅᑉ ᑐᖁᑕᐅᓂᖓᓂᒃ ᕼᐃᐸᕋᓐᒥ, ᑲᑉᐱᐊᓱᓕᖅᐳᖅ, ᐄᓴᕅᓕᒥᐅᓕᒫᓪᓗ ᖁᐊᖅᓵᓚᐅᖅᐳᑦ. 
2ᐃᔅᐳᓴᔅ ᓴᐅᓕᑉ ᐃᕐᖕᓂᖓ ᐊᖓᔪᖅᑳᖁᑎᖃᓚᐅᖅᐳᖅ ᒪᕐᕉᖕᓂᒃ ᐅᓇᑕᕆᐊᖃᑦᑕᖅᑐᑦ ᓯᕗᓕᖅᑎᒋᖃᑦᑕᖅᑕᖏᖕᓂᒃ; ᐂᑉᐸᖓ ᐹᓇᒥᒃ ᐊᑎᖃᖅᐳᖅ, ᐂᑉᐸᖓᓗ ᕆᑳᐱᒥᒃ ᐊᑎᖃᖅᓗᓂ, ᕆᒪᓇᐅᑉ ᐃᕐᖕᓂᖓ ᐱ-ᐃᕋᑕᒃᑯᓐᓂᒥᐅᖅ ᐱᑦᔭᒥᓂᐅᑉ ᑭᖑᕚᖏᓐᓂ ᐱᓯᒪᔪᖅ (ᐱ-ᐊᕌᔅ ᐃᓚᒋᔭᐅᓚᐅᖅᒪᑦ ᐱᑦᔭᒥᓂᐅᑉ ᑭᖑᕙᖏᓐᓄᑦ; 
3ᐱ-ᐊᕌᔅᑯᑦ ᕿᒫᓚᐅᕐᖕᒪᑕ ᒋᑍᒻᒧᑦ, ᑕᕝᕙᓂᒥᐅᑕᐅᓕᓚᐅᖅᐳᓪᓗ ᑍᒪᓐᖓᓂᑦ ᐱᒋᐊᖅᓗᒍ.)
4ᔫᓇᑕᓂ ᐃᕐᖕᓂᖃᓚᐅᖅᐳᖅ ᐃᑎᒐᖏᑦ ᓄᑭᖃᖏᑦᑐᒥᒃ. ᑖᓐᓇ ᐊᕐᕌᒍᖃᓚᐅᖅᐳᖅ ᑕᓪᓕᒪᓂᒃ ᓴᐅᓕᒃᑯᒃ ᔫᓇᑕᓂᒃᑯᒃ ᑐᖁᑕᐅᑎᓪᓗᒋᒃ ᔨᔭᕆᐅᓪᒥ; ᑐᓴᕋᒥᒃ ᑐᖁᑕᐅᓂᖏᓐᓂᒃ ᑲᒪᔨᒋᔭᖓᑕ ᑎᒍᓪᓗᓂᐅᒃ, ᕿᒪᒃᓯᓚᐅᖅᐳᑦ; ᐊᕐᖕᓇᖅᓕ ᑐᐊᕕᓗᐊᒧᑦ ᐹᓪᓚᒃᑎᓚᐅᕐᖕᒪᒍ, ᑐᓯᐊᑦᑑᓕᓚᐅᖅᐳᖅ ᐱᐅᓯᖅᓗᒃᑑᓕᖅᓗᓂ. ᑖᓐᓇᓗ ᐊᑎᖃᓚᐅᖅᐳᖅ ᒥᐱᐳᓴᑎᒥᒃ.
5ᕆᒪᓇᐅᓪᓕ ᐃᕐᖕᓂᖏᒃ ᐱ-ᐊᕌᔅᑕᒃᑯᒥᐅᒃ, ᕆᑳᐱ ᐹᓇᓗ ᐊᐅᓪᓚᓚᐅᖅᐴᒃ ᐅᖅᑰᕕᒃᔪᐊᓕᖅᑎᓪᓗᒍᓗ ᕿᑎᕋᓕᖅᑎᓪᓗᒍ ᐅᓪᓗᒃᑯᑦ ᑎᑭᓚᐅᖅᐴᒃ ᐃᔅᐳᓴᐅᑉ ᐃᒡᓗᖓᓄᑦ, ᐅᓪᓘᑉ ᕿᑎᕋᓕᕐᖕᓂᖓᓂ ᓇᓪᓚᖓᓪᓗᓂ ᑕᕾᖅᓯᖅᑎᓪᓗᒍ. 
6ᐊᕐᖕᓇᖅᓗ ᐅᒃᑯᐊᖓᓂᒥᐅᑕᖅ ᓇᔭᖓᓕᕋᒥ ᓂᐊᖂᔭᒃᓴᓕᕆᓪᓗᓂ ᓯᓂᓕᓚᐅᖅᐳᖅ; ᑕᕝᕙ ᕆᑳᐱᒃᑯᒃ ᐹᓇᒃᑯᒃ ᓄᑲᕆᒃ ᖃᐅᔨᔭᐅᒐᑎᒃ ᐃᑎᖅᐴᒃ. 
7ᐃᑎᖅᓯᒪᓕᕋᒥᒡᓗ, ᐃᔅᐳᓴᐅᑉ ᐃᒡᓗᕈᓯᖓᓄᐊᖅᐴᒃ, ᓯᓂᒡᕕᒥᓂ ᓇᓚᑎᓪᓗᒍ, ᑲᐱᕚᒡᓗ, ᓂᐊᖁᐃᖅᓗᒍᓗ. ᓂᐊᖁᐊᓗ ᓇᒃᓴᖅᓗᒍ, ᐅᓐᓄᐊᓕᒫᖅ ᐱᓱᓚᐅᖅᐴᒃ ᔪᐊᕐᑕᓂᐅᑉ ᓇᖅᓴᖓᒍᑦ, 
8ᓂᐊᖁᐊᓗ ᑍᕕᑎᒧᐊᕈᑎᓚᐅᖅᐹᒃ ᕼᐃᐸᕋᓐᒦᑦᑐᒧᑦ. ᐅᖃᐅᑎᓪᓗᒍᓗ, “ᐅᓇ ᑕᕝᕙ ᓴᐅᓕᐅᑉ ᐊᑭᕋᕕᑦ ᐃᕐᖕᓂᖓᑕ ᐃᔅᐳᓴᐅᑉ ᓂᐊᖁᐊ, ᐃᓕᖕᓂᒃ ᑐᖁᑦᓯᓇᓱᖃᑦᑕᓚᐅᖅᑐᖅ; ᐅᓪᓗᒥ ᐊᑕᓂᐅᑉ ᐊᖓᔪᖅᑳᖅᔪᐊᖑᓂᕐᖕᓄᑦ ᐊᑭᓂᐊᕈᑎᓕᖅᐹᑎᑦ ᓴᐅᓕᒥᒃ ᑭᖑᕚᖏᓐᓂᒡᓗ.”
9ᑍᕕᑎᐅᓪᓕ ᑭᐅᕔᒃ, ᕆᑳᐱ ᐹᓇᓗ ᖃᑕᓐᖑᑎᒌᒃ, ᕆᒪᓇᐅᑉ ᐱᐊᕌᔅᑕᒃᑯᒥᐅᑕᐅᑉ ᐃᕐᖕᓂᖏᒃ, “ᐊᖏᕈᑎᖃᒻᒪᕆᒃᓯᒪᕗᖓ ᐊᑕᓂᒃᑯᑦ ᐆᒪᔪᒃᑯᑦ, ᑖᑦᓱᒪ ᐱᐅᓕᖃᑦᑕᓚᐅᕐᖕᒪᖓ ᑲᑉᐱᐊᓇᖅᑐᓕᒫᓂᑦ, 
10ᐅᖃᕆᐊᖅᑐᖅᑐᒧᑦ ᔨᒡᓛᒡᒥᑦ ᐅᖃᐅᑦᔭᐅᓚᐅᖅᐳᖓ ᓴᐅᓕᐅᑉ ᑐᖁᓂᖓᓂᒃ, ᐃᓱᒪᖃᓚᐅᖅᐳᖅᓗ ᑐᓴᕈᒥᓇᖅᑐᓂᒃ ᐅᖃᕋᓱᒋᓪᓗᑎᒃ ᐅᕙᓐᓄᑦ. ᑎᒍᔭᐅᑎᓚᐅᖅᐸᕋᓗ ᑐᖁᑕᐅᑎᓪᓗᒍ, ᑕᒪᓐᓇ ᐊᑭᓕᐅᑎᐅᓚᐅᖅᐳᖅ ᑐᓴᖅᑎᑦᓯᔪᒧᑦ. 
11ᐱᐅᖏᓐᓂᖅᓴᒻᒪᕆᐅᕗᖅ ᐱᐅᖏᑦᑐᑦ ᑐᖁᑦᓯᑎᓪᓗᒋᑦ ᐸᓯᔭᒃᓴᐅᖏᑦᑐᒥᒃ ᐃᓄᖕᒥᒃ ᓯᓂᒃᑐᒥᒃ ᐊᖏᕐᕋᒥᓂ, ᒫᓐᓇᓗ ᐊᑭᓂᐊᕈᒪᕗᖓ ᐃᓕᑦᓯᖕᓄᑦ ᑖᑦᓱᒥᖓ ᑐᖁᑦᓯᓂᑦᓯᓐᓂᒃ ᓄᓇᖅᔪᐊᒥᓪᓗ ᐃᒋᑕᐅᑎᓐᓂᐊᖅᐸᑦᓯᒃ.” 
12ᑕᕝᕙ ᑍᕕᑎ ᐃᓅᓱᒃᑐᖁᑎᒥᓂᒃ ᑎᓕᓯᕗᖅ, ᑖᒃᑯᐊᓗ ᑐᖁᑉᐹᒃ, ᕆᑳᐱ ᐹᓇᓗᒃᑯᒃ, ᐊᒡᒐᖏᓪᓗ ᐃᑎᒐᖏᓪᓗ ᓇᑲᑎᖅᓗᒋᑦ, ᓂᕕᓐᖓᓚᐅᖅᐰᓪᓗ ᑕᓯᓕᐊᖑᓯᒪᔫᑉ ᓴᓂᐊᓂ ᕼᐃᐸᕋᓐᒥ. ᐃᔅᐳᓴᐅᓪᓗ ᓂᐊᖁᐊ ᑎᒍᓪᓗᒍ ᐃᓗᕕᓚᐅᖅᐹᑦ ᐋᑉᓅᑉ ᐃᓗᕕᐊᓄᑦ ᕼᐃᐸᕋᓐᒥ.
