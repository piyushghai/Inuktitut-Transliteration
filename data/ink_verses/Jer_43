1ᔨᕆᒤᐊᐅᑉ ᐃᓄᐃᑦ ᐅᖃᐅᑎᔭᕇᕐᖕᒪᒋᑦ ᐊᑕᓂᐅᑉ ᒎᑎᖓᑦᑕ ᐅᖃᖅᑕᐅᖁᔭᓕᒫᖏᓐᓂᒃ. 
2ᐊᔭᕅᐊᐅᑉ ᕼᐅᓮᐊᐅᑉ ᐃᕐᖕᓂᖓᑕ, ᔪᕼᐋᓇᓂᐅᓪᓗ ᑲᕆᐊᑉ ᐃᕐᖕᓂᖓᑕ ᐊᓯᖏᑕᓗ ᐊᔪᖏᑦᑑᓐᓇᓱᒋᔪᑦ ᔨᕆᒤᐊ ᐅᖃᐅᑎᕚᑦ, “ᓱᓕᖏᑦᑐᓂᒃ ᐅᖃᖅᐳᑎᑦ ᐊᑕᓂᐅᑉ ᒎᑎᑦᑕ ᐅᕙᑦᑎᓐᓄᑦ ᑎᓕᓐᖏᓛᑎᑦ ᐅᖃᖅᑎᑦᓴᖅᑐᖅᓗᑎᑦ ᐃᑦᔨᑉᑎᒥ ᓄᓇᖃᖁᖏᓪᓗᑕ. 
3ᐸᕉᑭᐅᑉ ᓂᕅᐊᐅᑉ ᐃᕐᖕᓂᖓᑕ ᐃᓱᒪᑖᖅᑎᓯᒪᖕᒪᑎᑦ ᖁᕕᐊᓇᖏᑦᑐᓂᒃ ᐅᕙᑦᑎᓐᓄᑦ ᐅᖃᓪᓚᒃᐳᑎᑦ, ᑲᐅᓪᑎᐊᒥᐅᓄᑦ ᓵᓚᒋᔭᐅᓗᑕ ᑐᖁᑕᐅᖁᒐᑦᑎᒍᑦ, ᐊᐅᓪᓚᕈᑦᔭᐅᓗᑕᓘᓐᓃᑦ ᐹᐱᓘᓂᒧᑦ.” 
4ᑕᒪᓐᓇ ᐱᓪᓗᒍ ᔪᕼᐋᓇᓂᓗ ᑲᕆᐊᑉ ᐃᕐᖕᓂᖓ ᐊᖓᔪᖅᑳᒻᒪᕆᐅᔪᓪᓗ ᐃᓄᑐᐃᓐᓁᓪᓗ ᐊᑕᓂᐅᑉ ᔫᑕᒥ ᓄᓇᖃᖁᔨᓂᖓᓂᒃ ᓈᓚᒍᒪᓚᐅᓐᖏᓚᑦ. 
5ᑕᕝᕙ ᔪᕼᐋᓇᓂ ᑲᕆᐊᑉ ᐃᕐᖕᓂᖓ ᐅᓇᑕᖅᑐᒃᓴᓄᓪᓗ ᐊᖓᔪᖅᑳᒻᒪᕆᐅᔪᑦ ᔫᑕᐅᑉ ᓄᓇᖓᓂᑦ ᐊᒥᐊᒃᑰᓂᑯᐃᑦ ᐃᑦᔨᑉᑎᒧᐊᕈᑎᕔᑦ, ᐃᓅᖃᑎᒌᒡᔪᐊᓄᓪᓗ ᓯᐊᒻᒪᖅᑎᑕᐅᓂᑰᓪᓗᑎᒃ ᐅᑎᕐᖕᓂᑯᐃᑦ ᐃᓚᐅᑎᓪᓗᒋᑦ. 
6ᐊᖑᑎᑦ, ᐊᕐᖕᓁ, ᓄᑕᖅᑲᑦ, ᐊᖓᔪᖅᑳᖅᔪᐊᓪᓗ ᐸᓂᖏᑦ, ᑖᒃᑯᐊᓕᒫᑦ ᓂᐳᔭᕋᑕᐅᑉ ᑲᒪᒋᔭᐅᑎᓚᐅᖅᑕᖏᑦ ᒋᑕᓔᐊᒧᑦ ᐊᕼᐂᑲᐅᑉ ᐃᕐᖕᓂᖓᓄᑦ ᓴᕙᓂᐅᑉ ᐃᕐᖑᑕᖓᓄᑦ ᐊᒡᓛᑦ ᐸᕉᒃᓗ ᓂᕅᐊᐅᑉ ᐃᕐᖕᓂᖓ ᔨᕆᒤᐊᓗ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ ᐃᓚᐅᑎᑕᐅᒋᓪᓗᑎᒃ. 
7ᐊᑕᓂᐅᑉ ᐅᖃᐅᓯᖏᓂᒃ ᓈᓚᒍᒪᖏᓐᓇᒥᒃ ᐃᑦᔨᑉᑎᓕᐊᓕᓚᐅᖅᐳᑦ ᐊᒡᓛᑦ ᐃᒡᓗᒐᓴᒡᔪᐊᑦ ᑕᐸᓂᓯᒥᐅᑦ ᑎᑭᓪᓗᒋᑦ.
8ᑕᕝᕙᓂ ᑕᐸᓂᓯᒥ ᔨᕆᒤᐊ ᐊᑕᓂᐅᑉ ᐅᖃᐅᑎᕚ, 
9“ᐅᔭᕋᖕᓂᒃ ᐊᖏᔫᑎᓂᒃ ᐱᓗᑎᑦ ᖃᓕᕇᒃᓯᑎᒃᑭᑦ ᐰᕉᑉ ᐊᖓᔪᖅᑳᒃᑯᕕᖓᑕ ᐃᑎᖅᑕᖅᕕᐊᑕ ᓯᕗᕌᓂ ᑕᐸᓂᓯᒥ, ᔫᑕᒥᐅᓪᓗ ᑕᑯᓐᓇᖅᑎᓪᓗᒋᑦ ᑍᒤᓕᐅᕆᑦ. 
10ᐅᖃᐅᑎᓗᒋᓪᓗ, ‘ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᐱᔨᒐ ᓂᐱᑯᓁᓴ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦ ᑎᑭᑎᓐᓂᐊᖅᐸᕋ ᑕᒪᐅᖓ, ᐊᖓᔪᖅᑲᐅᕕᖓᓗ ᐃᓂᖃᕐᖕᓂᐊᖅᐳᖅ ᑖᒃᑯᐊ ᐅᔭᕅᑦ ᖃᓕᕇᒃᑐᑦ ᐃᓂᖓᓐᓂ, ᑐᐱᖁᑎᓂᓗ ᑖᒃᑯᐊ ᓇᓛᓄᑦ ᓇᑉᐸᕈᒫᖅᐹ. 
11ᓂᐱᑯᓁᓴ ᑎᑭᓐᓂᐊᕐᖕᒪᑦ ᐃᑦᔨᑉᑎᒥᐅᓂᒃ ᓵᓚᖃᕆᐊᖅᑐᖅᓗᓂ, ᑍᒃᑯᐊ ᐋᓐᓂᐊᓇᖅᑐᓄᑦ ᑐᖁᔪᒃᓮᑦ ᐋᓐᓂᐊᓇᖅᑐᓄᑦ ᑐᖁᔪᒫᖅᐳᑦ, ᑍᒃᑯᐊᓗ ᐊᐅᓪᓚᕈᑦᔭᐅᔪᒃᓮᑦ ᐊᐅᓪᓚᕈᑦᔭᐅᔪᒫᖅᐳᑦ ᑎᒍᔭᐅᓗᑎᒃ, ᑍᒃᑯᐊᓗ ᐅᓇᑕᖅᑐᓄᑦ ᑐᖁᑕᐅᔪᒃᓮᑦ ᐅᓇᑕᖅᑐᓂ ᑐᖁᑕᐅᔪᒫᖅᐳᑦ. 
12ᐃᑦᔨᑉᑎᒥᐅᑦ ᒎᑎᓐᖑᐊᖏᑦᑕ ᐃᓂᖏᑦ ᐃᑯᐊᓪᓚᒃᑕᐅᑎᑦᓱᒫᖅᐸᒃᑲ, ᐹᐱᓘᓂᒥᐅᓄᓪᓗ ᐃᑦᔨᑉᑎᒥᐅᑦ ᒎᑎᓐᖑᐊᕆᔭᖏᑦ ᐃᑯᐊᓪᓚᒃᑕᐅᓗᑎᒡᓘᓐᓃᑦ ᐊᐅᓪᓚᕈᑦᔭᐅᓗᑎᒡᓘᓐᓃᑦ ᐱᔭᐅᔪᒫᖅᐳᑦ, ᓲᖅᓗ ᓰᐱᓕᕆᔨᐅᑉ ᐊᓐᓄᕌᓂ ᑯᒤᔭᖅᐸᖕᒪᒋᑦ, ᑍᒫᒃᑕᐅᖅ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᐃᑦᔨᑉᑎᒥᐅᑦ ᓄᓇᖓ ᓴᓗᒻᒪᑦᓯᐊᖅᓗᓂᐅᒃ ᕿᒪᒍᒫᖅᐹ ᓵᓚᖃᕐᖕᓂᕐᖕᒥᓄᑦ. 
13ᓇᐸᔪᓪᓗ ᐃᑦᔪᕐᖕᓁᑦᑐᖁᑎᒋᓂᕋᖅᑕᖏᑦ ᐱᑦ-ᓯᒥᔅᓰᑦ ᕼᐃᓕᐅᐳᓖᓯᒦᑦᑐᑦ ᐃᑦᔨᑉᑎᒥ ᐅᕐᕉᕋᖅᑎᑦᓱᒫᖅᐰᑦ ᒎᑎᓐᖑᐊᒥᖕᓄᓪᓗ ᑐᒃᓯᐊᖅᕕᖏᑦ ᐃᑯᐊᓪᓚᒃᑎᓪᓗᒋᑦ.’”
