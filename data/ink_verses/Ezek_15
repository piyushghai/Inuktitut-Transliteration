1ᐊᑕᓂᐅᓪᓗ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ, ᕔᓂᓕᐅᖅᕖᑦ ᖃᓄᖅ ᐊᑦᔨᖃᖅᐸᑦ ᓇᐹᖅᑐᓂᒃ? ᕔᓂᓕᐅᖅᕖᑦ ᐊᕙᓚᖓᔪᖏᑦ ᖃᓄᖅ ᕿᔪᑦᑎᐊᕙᐅᓂᖅᓴᐅᕚᑦ ᓇᐹᖅᑐᐃᑦ ᐊᑯᕐᖓᓐᓂ? 
3ᕿᔫᓂᖏᑦ ᓱᓇᓕᐊᕆᔭᒃᓴᐅᕚᑦ? ᐸᐅᒍᐊᖑᔪᓐᓇᖅᐹᑦ ᓂᕕᓐᖎᕕᐅᔪᓐᓇᖅᓯᖁᓪᓗᒋᑦ? 
4ᑕᑯᒋᑦ, ᐃᑯᐊᓪᓚᖅᑯᑎᒃᓴᐅᑉ ᐊᓯᐊᓄᑦ ᐊᑐᖅᕕᖃᓐᖏᓚᑦ; ᐃᓱᖏᑦ ᐃᑯᐊᓚᓂᕐᖕᒧᑦ ᓄᖑᑉᐸᑕ, ᕿᑎᖏᓪᓗ ᐃᑭᓐᓂᑰᓕᖅᓗᑎᒃ, ᐊᒥᐊᒃᑯᖏᑦ ᓱᓇᓕᐊᕆᔭᐅᔪᓐᓇᖅᐹᑦ? 
5ᑕᑯᒋᑦ, ᐃᑯᐊᓪᓚᒃᑕᐅᓚᐅᕋᑎᒃ ᓱᓕ ᓱᓇᓕᐊᕆᔭᒃᓴᐅᓐᖏᑉᐸᑕ; ᐃᑯᒪᒧᓪᓕ ᓄᖑᑕᐅᓯᒪᓕᖅᓗᑎᒃ ᐃᑭᓐᓂᑰᓕᕈᑎᒃ, ᓱᓇᓕᒫᒧᑦ ᐊᑑᑎᖃᓐᖏᒋᐊᓪᓚᓕᖅᐳᑦ!
6ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᕔᓂᓕᐅᖅᕖᑦ ᓇᐹᖅᑐᒐᓵᓗᐃᑦ ᐊᑯᕐᖓᓂᑦ ᐃᑯᐊᓪᓚᖅᑯᑎᒃᓴᐅᖁᓪᓗᒋᑦ ᑐᓂᓯᒪᒐᒃᑭᑦ, ᑍᒫᒃᑕᐅᖅ ᔪᕉᓴᓚᒥᐅᑦ ᐃᓄᖏᑦ ᑐᓂᖅᑯᑎᒋᔪᒫᖅᐸᒃᑲ. 
7ᑖᒃᑯᐊ ᓵᓐᖓᔪᒫᖅᐸᒃᑲ; ᐃᑯᐊᓚᔪᒥᑦ ᐊᓐᓇᒃᓗᑎᒃ ᐊᓂᒍᐃᒐᓗᐊᖅᐸᑕ, ᐃᑯᒪᒧᓪᓕ ᓱᓕ ᓄᖑᑕᐅᔪᒫᖅᐳᑦ; ᑕᕝᕙ ᖃᐅᔨᔪᒫᖅᐳᓯ ᐅᕙᖓᐅᒐᒪ ᐊᑕᓂᖅ, ᑮᓇᓐᓄᑦ ᓵᓐᖓᓕᕈᒃᑭᑦ. 
8ᓄᓇᖓ ᐃᓄᖃᓚᐅᖅᓯᒪᖏᑦᑐᑎᑐᑦ ᑍᒤᓕᑎᑦᓱᒫᖅᐸᕋ, ᐱᓂᐊᕐᖕᓂᖃᓕᓚᐅᕐᖕᒪᑕ ᐅᒃᐱᕐᖕᓂᖃᖏᑦᑐᑎᑐᑦ, ᐊᑕᓂᖅ ᒎᑎ ᐅᖃᖅᐳᖅ.”
