1ᔫᓯᐱᓕ ᐃᑦᔨᑉᑎᒧᐊᕈᑦᔭᐅᒐᒥ, ᐹᑎ-ᐸᕆᒧᑦ ᐂᑦᑑᑎᒋᔭᐅᕗᖅ, ᐰᕉᑉ ᐊᖓᔪᖅᑳᖁᑎᖓᓄᑦ, ᖃᐅᔨᓴᖅᑎᓄᑦ ᐃᑦᔨᑉᑎᒥᐅᑕᓄᑦ ᐊᖓᔪᖅᑳᖑᔪᒧᑦ, ᑖᓐᓇ ᐃᓯᒤᓕᒥᐅᓂᑦ ᓂᐅᕕᓚᐅᖅᑕᖓ ᑖᑦᓱᒥᖓ ᑎᑭᐅᑦᔨᓚᐅᖅᑐᓂᑦ. 
2ᐊᑕᓂᐅᓪᓕ ᔫᓯᐱ ᐃᓚᒋᕚ, ᐱᓇᓱᐊᖅᑕᒥᓂᒡᓗ ᐱᕙᓪᓕᐊᑦᓯᐊᖅᑎᑉᐹ; ᐊᖓᔪᖅᑳᖓᑕᓗ ᐃᑦᔨᑉᑎᒥᐅᑕᐅᑉ ᐃᒡᓗᖓᓂᒥᐅᑕᐅᓕᖅᐳᖅ. 
3ᐊᖓᔪᖅᑳᖓᑕᓕ ᖃᐅᔨᕚ ᐊᑕᓂᐅᑉ ᐃᓚᒋᖕᒪᒍ, ᐊᑕᓂᐅᓪᓗ ᖃᓄᐃᓕᐅᖅᑕᓕᒫᖏᑦ ᐱᕙᓪᓕᐊᑦᓯᐊᖅᑎᖃᑦᑕᕐᖕᒪᒋᑦ. 
4ᑕᕝᕙ ᔫᓯᐱ ᐊᖓᔪᖅᑳᖓᑕ ᖁᕕᐊᒋᑦᓯᐊᖅᐹ ᓇᖕᒥᓂᖅ ᐱᔨᑖᕆᓪᓗᒍ, ᐃᒡᓗᒥᓂᓗ ᑲᒪᔨᓐᖑᖅᑎᑉᐹ ᐊᖓᔪᖅᑳᓐᖑᖅᑎᓪᓗᒍᓗ ᑕᒤᓐᓄᑦ ᐱᖁᑎᓕᒫᒥᓄᑦ. 
5ᑍᒪᓐᖓᑦ ᑲᒪᔨᓐᖑᖅᑎᑕᐅᓂᖓᓂᑦ ᐃᒡᓗᒥᓄᑦ ᐱᖁᑎᓕᒫᖏᓐᓄᓪᓗ ᐊᑕᓂᐅᑉ ᐃᑦᔨᑉᑎᒥᐅᑕᐅᑉ ᐃᒡᓗᖓ ᓮᒻᒪᖅᑎᓚᐅᖅᐹ ᔫᓯᐱ ᐱᑦᔪᑎᒋᓪᓗᒍ; ᐊᑕᓂᐅᓪᓗ ᓮᒻᒪᖅᑎᓚᐅᕆᕔᑦ ᐱᖁᑎᓕᒫᖏᑦ, ᐃᒡᓗᖓᓂ ᐱᕈᖅᓰᕕᖁᑎᖓᓂᓗ. 
6ᑍᒤᒻᒪᑦ ᐱᖁᑎᓕᒫᓂ ᑕᒪᕐᖕᒥᒃ ᔫᓯᐱᒧᑦ ᑲᒪᒋᔭᐅᑎᓕᖅᐰᑦ; ᓇᖕᒥᓂᖅᓕ ᑲᒪᖏᑦᓯᐊᓕᖅᐳᖅ ᓱᓇᓕᒫᓂᒃ ᓂᕆᓂᐊᖅᑕᒥᓂᒃ ᑭᓯᐊᓂ ᑲᒪᒋᔭᑐᐊᖃᓕᖅᓗᓂ.
7ᐊᑯᓂᐅᕙᓪᓕᐊᓕᖅᑎᓪᓗᒍ ᐊᖓᔪᖅᑳᖓᑕ ᓄᓕᐊᖓᑕ ᔫᓯᐱ ᑕᑯᒥᓇᕆᓪᓗᒍ ᐊᖑᓐᓂᐊᕈᒪᓕᖅᐹ, ᐅᖃᐅᑎᓪᓗᒍᓗ, “ᐃᓐᓇᖓᖃᑎᒋᓚᐅᓐᖓ.” 
8ᔫᓯᐱᓕ ᕿᐱᓗᒃᐳᖅ ᐊᖓᔪᖅᑳᒥᓗ ᓄᓕᐊᖓ ᐅᖃᐅᑎᓪᓗᒍ, “ᑕᑯᒋᑦ, ᐊᖓᔪᖅᑳᒪ ᐃᒡᓗᒥᓂ ᐃᓱᒪᖅᓱᖅᑎᑦᓯᐊᖅᐹᖓ ᐃᓱᒫᓗᖏᑦᓯᐊᖅᓗᓂᓗ, ᐱᖁᑎᓕᒫᒥᓄᓪᓗ ᑲᒪᔨᓐᖑᖅᑎᓯᒪᓪᓗᖓ; 
9ᐃᒡᓗᖓᓂᓗ ᐅᕙᓐᓂᑦ ᐊᖓᔪᖅᑳᖑᓂᖅᓴᖅᑕᖃᓐᖏᓚᖅ, ᓱᓇᓕᒫᒥᓂᒡᓗ ᐃᓪᓕᕈᑎᖏᑦᓯᐊᖅᓗᓂᖓ ᐃᕝᕕᑐᐊᖅ ᐂᑦᑑᑎᒋᓯᒪᓐᖏᓛᑎᑦ, ᑖᑦᓱᒪ ᓄᓕᐊᕆᖕᒪᑎᑦ; ᖃᓄᖅᓕ ᑍᒫᒃ ᐱᐅᖏᑦᑐᐊᓗᖕᒥᒃ ᐱᓇᓱᐊᖅᕈᓐᓇᖅᐳᖓ, ᐊᔪᖅᑐᓕᓗᖓᓗ ᒎᑎᒧᑦ?” 
10ᐊᕐᖕᓇᖅᓕ ᖃᐅᑕᒫᑦ ᔫᓯᐱᒧᑦ ᑍᒤᓕᐅᖃᑦᑕᕋᓗᐊᖅᑎᓪᓗᒍ, ᓈᓚᓚᐅᓐᖏᓛ, ᐃᓐᓇᖓᖃᑎᖃᕈᒪᓇᓂ ᐱᖃᑎᖃᕈᒪᓇᓂᓗ ᑖᑦᓱᒥᖓ.
11ᐅᓪᓗᐃᓪᓕ ᐃᓚᖓᓐᓂ ᔫᓯᐱ ᐃᒡᓗᒧᐊᕋᒥ ᐱᓕᕆᔭᖅᑐᖅᓗᓂ ᐱᓇᓱᐊᑦᑎᐅᖃᑦᑕᖅᑐᓂᒃ ᑕᕝᕙᓃᑦᑐᖃᓚᐅᓐᖏᓚᖅ, 
12ᑕᕝᕙ ᐊᕐᖕᓇᐅᑉ ᐊᓐᓄᕌᖓᒍᑦ ᑎᒍᕚ, ᐅᖃᖅᓗᓂᓗ, “ᐃᓐᓇᖓᖃᑎᒌᓚᐅᓐᖓ.” ᐊᓐᓄᕌᓂᓕ ᐊᕐᖕᓇᐅᑉ ᑎᒍᒥᐊᖅᑕᖓ ᐲᖅᓱᒍ, ᕿᒪᒃᓯᕗᖅ ᐃᒡᓗᒥᓪᓗ ᐊᓂᓪᓗᓂ. 
13ᑕᕝᕙ ᐊᕐᖕᓇᖅ ᖃᐅᔨᓕᕋᒥ ᐊᓐᓄᕌᓂ ᕿᒪᖕᒪᒍ, ᑎᒍᒥᐊᖅᑎᓪᓗᓂᐅᒃ, ᕿᒫᓪᓗᓂᓗ ᐃᒡᓗᒥᑦ, 
14ᐊᖑᑎᓂᒃ ᐃᒡᓗᒥᓃᑦᑐᓂᒃ ᕾᖁᔨᕗᖅ ᐅᖃᐅᑎᓪᓗᒋᓪᓗ, “ᑕᑯᓕᕆᑦᓯ, ᐂᑉᐸᕐᖕᒪ ᐅᕗᓐᖓᖅᑎᓯᒪᔭᖓᑕ ᐄᑉᕉᖑᔫᑉ ᒥᑕᐅᑎᒋᓕᖅᐹᑎᒍᑦ; ᐅᕙᓐᓄᑦ ᐃᑎᖅᓗᓂ ᐃᓐᓇᖓᖃᑎᖃᕋᓱᖅᑲᐅᕗᖅ, ᓂᐱᖅᑯᖅᑐᓪᓗᖓᓕ ᓂᓪᓕᐊᓕᕋᒪ; 
15ᑐᓴᓕᕋᒥ ᓂᐱᖅᑯᖅᑐᓪᓗᖓ ᕾᖁᔨᓕᕋᒪ, ᐊᓐᓄᕌᓂ ᕿᒪᒃᓗᓂᐅᒃ ᕿᒪᒃᓯᕗᖅ ᐊᓂᓪᓗᓂᓗ ᐃᒡᓗᒥᑦ.”
16ᐊᓐᓄᕌᖓᓕ ᓴᓂᒥᓄᑦ ᐃᓕᕚ ᐊᖓᔪᖅᑳᖓ ᐊᖏᕐᕋᓚᐅᖏᓐᓂᖓᓂ, 
17ᕾᖕᒪᑦ, ᐅᖃᐅᑎᕚ ᑍᒫᑦᓮᓐᓇᖅ, ᐅᓂᒃᑳᖅᓱᓂ, “ᐄᑉᕉᖑᔫᑉ ᐱᔨᕕᑦ, ᐅᕙᑦᑎᓐᓅᖅᓯᒪᔭᕕᑦ, ᐅᐹᒃᓗᓂᖓ ᒥᑕᐅᑎᒋᓯᒪᕚᖓ; 
18ᓂᐱᖅᑯᖅᑐᓪᓗᖓᓕ ᕾᖁᔨᓕᕋᒪ, ᐊᓐᓄᕌᓂ ᐅᕙᓐᓄᑦ ᕿᒪᒃᓗᓂᐅᒃ, ᕿᒪᒃᓯᖅᑲᐅᕗᖅ ᐊᓂᓪᓗᓂᓗ ᐃᒡᓗᒥᑦ.”
19ᐊᖓᔪᖅᑳᖓᑕᓕ ᓄᓕᐊᒥ ᐅᖃᐅᓯᕆᔭᖏᑦ ᑐᓴᕋᒥᒋᑦ ᐅᖃᕐᖕᒪᑦ, “ᑕᕝᕙ ᐱᔨᕕᑦ ᑍᒤᓕᐅᖅᕕᒋᕚᖓ,” ᓂᓐᖓᒃᑐᐊᓘᕗᖅ. 
20ᐊᖓᔪᖅᑳᖓᑕᓗ ᔫᓯᐱ ᑎᒍᓪᓗᓂᐅᒃ ᑎᒍᔭᐅᓯᒪᕕᖕᒧᐊᖅᑎᑉᐹ, ᐊᖓᔪᖅᑳᖅᔪᐊᑉ ᑎᒍᔭᐅᓯᒪᔪᖁᑎᖏᑕ ᐃᓂᖓᓐᓄᑦ, ᑕᕝᕙᓃᓕᖅᓗᓂᓗ. 
21ᐊᑕᓂᐅᓪᓕ ᔫᓯᐱ ᐃᓚᒋᓚᐅᖅᐹ, ᓇᒡᓕᖕᓂᕐᖕᒥᓂᒡᓗ ᓱᖁᓯᔪᐃᑦᑐᒥᒃ ᖃᐅᔨᒪᑎᓪᓗᒍ, ᖁᕕᐊᒋᔭᐅᓕᖅᑎᓪᓗᒍᓗ ᑎᒍᔭᐅᓯᒪᕕᐅᑉ ᐊᖓᔪᖅᑳᖓᓄᑦ. 
22ᑎᒍᔭᐅᓯᒪᕕᐅᓪᓗ ᐊᖓᔪᖅᑳᖓᑕ ᑎᒍᔭᐅᓯᒪᔪᓕᒫᑦ ᔫᓯᐱᒧᑦ ᑲᒪᒋᔭᐅᑎᓕᖅᐰᑦ; ᖃᓄᑐᐃᓐᓇᖅᓗ ᐱᔭᕆᐊᖃᖅᑐᖃᕌᖓᑦ, ᑖᑦᓱᒧᖓ ᐱᓇᓱᐊᖅᑕᐅᑎᖃᑦᑕᖅᐰᑦ; 
23ᑎᒍᔭᐅᓯᒪᕕᐅᑉ ᐊᖓᔪᖅᑳᖓ ᔫᓯᐱᐅᑉ ᐱᓇᓱᐊᖅᑕᓕᒫᖏᓐᓂᒃ ᐃᒃᐱᒍᓱᒋᐊᖃᖃᑦᑕᓚᐅᓐᖏᓚᑦ, ᐊᑕᓂᐅᑉ ᐃᓚᒋᓚᐅᕐᖕᒪᒍ; ᖃᓄᑐᐃᓐᓇᖅᓗ ᐱᓇᓱᐊᑐᐊᕌᖓᑦ, ᐊᑕᓂᐅᑉ ᐱᕙᓪᓕᐊᑦᓯᐊᖅᑎᖃᑦᑕᓚᐅᖅᐹ.
