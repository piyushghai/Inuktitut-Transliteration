1“ᐅᑯᐊ ᑕᕝᕙ ᐱᖁᔧᑦ ᒪᓕᒐᒃᓮᓪᓗ ᐃᒃᐱᒍᓱᑦᓯᐊᖅᓗᓯ ᒪᓕᒋᐊᖃᖅᑕᓯ ᓄᓇᒥ ᐊᑕᓂᐅᑉ ᓯᕗᓕᕕᓂᑦᓯ ᒎᑎᖓᑦᑕ, ᑐᓂᔭᖓᓂᒃ ᐃᓕᑦᓯᓐᓄᑦ ᓄᓇᑖᕆᖁᓪᓗᒍ ᓄᓇᒥ ᐃᓅᓂᓕᒫᑦᓯᓐᓂ. 
2ᓄᓇᑖᕆᓕᖅᑕᑦᓯᓐᓂ ᐃᓅᖃᑎᒌᒡᔪᐊᑦ ᒎᑎᒥᖕᓄᑦ ᑐᒃᓯᐊᖅᕕᒋᕙᒃᑕᕕᓂᖏᑕ ᐃᓂᖏᑦ ᐊᑕᖏᓪᓚᕆᒡᓗᒋᑦ ᓄᖑᑦᓯᐊᒐᒃᓴᕆᕙᓯ, ᖃᖅᑬᑦ ᐳᖅᑐᔪᑦ ᖄᖏᓐᓂ ᐱᖑᐃᓪᓗ ᖄᖏᓐᓂ ᓇᐹᖅᑐᐃᓪᓗ ᑐᖑᔪᖅᑕᓕᒫᑦ ᐊᑖᓃᑦᑐᑦ; 
3ᑐᓂᕐᕈᓯᖅᕕᖁᑎᖏᑦ ᐅᕐᕉᕋᖅᑎᑕᒃᓴᕆᕙᓯ, ᐅᔭᕅᓪᓗ ᓇᐸᔪᖁᑎᖏᑦ ᑐᒃᓯᐊᖅᕖᑦ ᓯᖁᑦᑎᖅᓗᒋᑦ. ᒎᑎᓐᖑᐊᖏᓪᓗ ᐊᓯᕋᒥᒃ ᐊᑎᓖᑦ ᐃᑯᒪᒧᑦ ᐃᑯᐊᓪᓚᒡᓗᒋᑦ; ᒎᑎᓐᖑᐊᖏᓪᓗ ᓴᓇᓯᒪᔪᑦ ᑲᓱᐊᖅᓗᒋᑦ ᓄᖑᓪᓗᒋᑦ, ᐊᑎᖏᓪᓗ ᑕᕝᕙᓃᑦᑐᑦ ᓄᓇᒥ ᓯᖁᑦᑎᖅᓗᒋᑦ ᓄᖑᓪᓗᒋᑦ.
4ᐊᑕᓂᖅ ᒎᑎᓯ ᑐᒃᓯᐊᕕᒋᔭᒃᓴᕆᓐᖏᓚᓯ ᑖᒃᑯᐊ ᒎᑎᓐᖑᐊᒥᖕᓄᑦ ᑐᒃᓯᐊᕈᓯᕆᕙᒃᑕᖏᑎᑐᑦ. 
5ᕿᓂᕆᐊᖃᕈᒫᖅᐳᓯᓕ ᐃᓂᒃᓴᒥᒃ ᐊᑕᓂᐅᑉ ᒎᑎᑦᓯ ᓂᕈᐊᖅᑕᖓᓂᒃ ᑭᖑᕚᖑᖃᑎᒌᓕᒫᑦ ᓄᓇᖏᓐᓂ ᐊᑎᖓᑕ ᐃᓂᒃᓴᖓᓂᒃ ᓇᔪᒐᒃᓴᖓᓂᒡᓗ; ᑕᕝᕙ ᑍᑯᖓ ᐂᖃᑦᑕᕆᐊᖃᕈᒫᖅᐳᓯ, 
6ᑕᕝᕙᓂ ᑐᓂᕐᕈᓯᕈᓐᓇᖁᓪᓗᓯ ᑐᓂᕐᕈᑎᒃᓴᓂᒃ ᐃᑯᐊᓚᑎᑕᒃᓴᓂᒃ ᐊᓯᖏᓐᓂᒡᓗ ᑐᓂᕐᕈᑎᒃᓴᓂᒃ ᑐᓂᓯᔪᓐᓇᖁᓪᓗᓯ, ᑕᓪᓕᒪᐅᔪᐃᕈᑎᓯ ᑐᓂᕐᕈᑎᓯᓗ ᑮᓇᐅᔧᑦ ᑕᕝᕗᖓ ᑐᓂᖃᑦᑕᖁᓪᓗᓯᐅᒃ, ᑐᓂᕐᕈᑎᒃᓮᑦ ᐊᑕᓂᕐᖕᒧᑦ ᑐᓂᕐᕈᑎᒋᔪᒪᓪᓗᒋᑦ ᐊᖏᕈᑎᒋᓯᒪᔭᓯ, ᐃᓱᒪᖅᓱᖅᓗᓯᓗ ᑐᓂᔪᒪᔭᑦᓯᓐᓂᒃ ᑐᓂᕐᕈᑎᒋᔪᒪᔭᓯ, ᓯᕗᓪᓕᖅᐹᒥᒡᓗ ᐃᕐᖕᓂᐊᕆᔭᐅᓯᒪᔪᑦ ᐃᒻᒧᒃᓯᐅᒐᖁᑎᑦᓯ ᓰᐱᖁᑎᑦᓯᓗᑦᑕᐅᖅ; 
7ᑕᕝᕙᓂᓗ ᐊᑕᓂᐅᑉ ᒎᑎᑦᓯ ᓇᔪᖅᑕᖓᓂ ᓂᕆᔪᒃᓴᐅᕗᓯ ᖁᕕᐊᓱᒻᒪᕆᒡᓗᓯ, ᐃᓚᒋᔭᓯᓗ ᐃᒡᓗᒥᐅᖃᑎᓕᒫᓯ ᐱᓇᓱᐊᖅᓯᒪᔭᓕᒫᓯᓐᓂ, ᐊᑕᓂᐅᑉ ᒎᑎᑦᓯ ᓮᒻᒪᖅᑎᓯᒪᖕᒪᓯ.
8ᑕᒪᓐᓇᓕ ᓇᓪᓕᐅᑎᒃᐸᑦ, ᐱᓇᓱᐊᕐᖕᓂᕆᖃᑦᑕᓚᐅᖅᑕᓯ ᒪᓕᑐᐃᓐᓇᖅᓗᒍ ᐱᓇᓱᐊᖅᑐᒃᓴᐅᓐᖏᓚᓯ. ᒫᓐᓇᒧᑦ ᑎᑭᓪᓗᒍ ᑐᒃᓯᐊᕐᖕᓂᖃᖃᑦᑕᖅᓯᒪᒐᑦᓯ ᐃᓕᑦᓯᓐᓄᑦ ᓈᒻᒪᒐᓱᒋᔭᓯ ᒪᓕᑐᐃᓐᓇᖅᓗᒍ, 
9ᓄᓇᒧᑦ ᐊᑕᓂᐅᑉ ᒎᑎᑦᓯ ᑐᓂᔪᒪᓯᒪᔭᖓᓄᑦ ᓱᓕ ᑎᑭᐅᑎᓚᐅᖏᓐᓇᑦᓯ, ᑕᕝᕙᓂ ᓄᓇᖃᓕᕈᑦᓯ ᐃᓱᒫᓗᖏᓪᓗᓯ ᐃᓅᔪᓐᓇᓛᕋᑦᓯ. 
10ᑰᖕᒥᒃ ᔪᐊᕐᑕᓂᐅᑉ ᑰᖓᓂᒃ ᐃᑳᕈᑦᓯ, ᐊᑕᓂᐅᑉ ᓄᓇᑖᖅᑎᑦᓱᒫᖅᐹᓯ ᑕᕝᕙᓂ ᓄᓇᖃᕈᓐᓇᖁᓪᓗᓯ. ᐊᑕᓂᐅᑉ ᓴᐳᑎᓯᒪᔪᒫᖅᐹᓯ ᐊᑭᕋᖅᑐᖅᑎᑦᓯᓐᓂᑦ, ᐃᓱᒫᓗᖏᓪᓗᓯ ᑕᕝᕙᓂ ᓄᓇᖃᕈᓐᓇᖁᓪᓗᓯ. 
11ᑕᕝᕙᓂᓗ ᐊᑕᓂᖅ ᒎᑎᓯ ᓂᕈᐊᕈᒫᖅᐳᖅ ᐊᑕᐅᓯᕐᖕᒥᒃ ᑖᑦᓱᒧᖓ ᑐᒃᓯᐊᖃᑦᑕᖅᕕᒃᓴᑦᓯᓐᓂᒃ, ᑕᕝᕙᓂ ᑐᓂᓯᖃᑦᑕᖅᕈᒫᖅᐳᓯ ᐃᓕᑦᓯᓐᓄᑦ ᐱᖁᔨᑦᔪᑎᒋᓯᒪᔭᓕᒫᓐᓂᒃ: ᑐᓂᕐᕈᑎᒃᓴᑦᓯᓐᓂᒃ ᐃᑯᐊᓚᑎᑕᒃᓴᓂᒃ ᐊᓯᖏᓐᓂᒡᓗ ᑐᓂᕐᕈᑎᒃᓴᑦᓯᓐᓂᒃ ᑐᓂᓯᔪᓐᓇᖁᓪᓗᓯ, ᑕᓪᓕᒪᐅᔪᐃᕈᑎᒋᔭᓯᓗ ᐊᓯᖏᓪᓗ ᑐᓂᕐᕈᑎᒃᓴᕆᔭᓯ, ᑐᓂᔭᒃᓴᓯᓗ ᐱᓪᓚᕆᐅᔪᑦ ᐊᑕᓂᕐᖕᒧᑦ ᑐᓂᔭᒃᓴᕆᓪᓗᒋᑦ ᐊᖏᕈᑎᒋᓯᒪᔭᓯ. 
12ᑖᑦᓱᒪ ᐊᑕᓂᐅᑉ ᒎᑎᑦᓯ ᓇᔪᖅᑕᖓᓂ ᖁᕕᐊᓱᒃᑐᒃᓴᐅᕗᓯ, ᕿᑐᕐᖓᓯ ᐃᓚᒋᓗᒋᑦ, ᐱᔨᓯᓗ ᐃᓚᒋᓗᒋᑦ, ᓕᕔᑎᒃᑯᓪᓗ ᓄᓇᑦᓯᓐᓂ ᓄᓇᖅᑲᑎᒋᔭᓯ ᐃᓚᒋᓗᒋᑦ; ᐃᖅᑲᐅᒪᓗᓯ ᓕᕔᑎᒃᑯᑦ ᓇᖕᒥᓂᒃᓴᒥᓂᒃ ᓄᓇᖁᑎᖃᖏᒻᒪᑕ. 
13ᐃᒃᐱᒍᓱᑦᓯᐊᖅᑐᒃᓴᐅᕗᓯ ᑐᓂᕐᕈᑎᒃᓴᓯᓐᓂᒃ ᑐᓂᕐᕈᓯᖅᑐᒃᓴᐅᖏᓐᓇᑦᓯ ᐃᓕᑦᓯ ᓇᖕᒥᓂᖅ ᑐᓂᕐᕈᓯᖅᕕᒋᔪᒪᑐᐃᓐᓇᖅᑕᑦᓯᓐᓂ; 
14ᑕᒪᒃᑯᐊᓕ ᑐᓂᕐᕈᑎᒃᓮᑦ ᑐᓂᔭᒃᓴᕆᕙᓯ ᑐᓂᕐᕈᓯᖅᕕᖕᒥ ᐊᑕᓂᐅᑉ ᓄᓇᒥ ᓂᕈᐊᖅᓯᒪᔭᖓᓂ ᓇᓪᓕᐊᑦᑕ ᑭᖑᕚᕇᑦ ᓄᓇᖁᑎᖓᑦᑕ ᐃᓚᖓᓂ ᐊᓯᐊᓂᐅᖏᑦᑐᖅ. ᑕᕝᕙᓂ ᑭᓯᐊᓂ ᑐᓂᕐᕈᓯᖅᑐᒃᓴᐅᕗᓯ ᐃᑯᐊᓚᑎᑕᒃᓴᓂᒃ ᐊᓯᖏᓐᓂᒡᓗ ᐃᓕᑦᓯᓐᓄᑦ ᐊᑐᖅᑕᐅᖁᓯᒪᔭᓐᓂᒃ.
15ᐆᒪᔪᖁᑎᑦᓯᓐᓂᒡᓕ ᓇᓂᑐᐃᓐᓇᖅ ᑐᖁᑦᓯᔪᓐᓇᖅᐳᓯ ᓂᕆᔪᓐᓇᖅᓗᓯᓗ ᓇᔪᖅᑕᑦᓯᓐᓂ ᓇᓂᑐᐃᓐᓇᐅᒐᓗᐊᖅᐸᑦ, ᖃᑦᓯᑐᐃᓐᓇᑦᓯᐊᓂᒃ ᐊᑕᓂᐅᑉ ᓮᒻᒪᖅᑎᑦᓯᓂᕐᖕᒥᒍᑦ ᑐᓂᔭᖏᓐᓂᒃ ᐃᓕᑦᓯᓐᓄᑦ, ᐅᒃᐱᕐᖕᓂᒃᑯᑦ ᓴᓗᒪᔫᓂᕋᖅᑕᐅᒃᐸᑕ ᓴᓗᒪᔫᓂᕋᖅᑕᐅᖏᑉᐸᑕᓘᓐᓃᑦ, ᓂᕆᔭᒃᓴᕆᕙᓯ, ᓂᕿᒥᒃ ᓂᕆᒐᔭᕈᑦᓯᑐᑦ ᑐᒃᑐᖓᔫᑉ ᓂᕿᖓᓂᒃ ᐅᕝᕙᓗ ᑐᒃᑑᔮᖅᑐᒥᒃ. 
16ᐊᐅᖏᑦ ᓂᕆᔭᕆᐊᖃᕋᔭᓐᖏᑕᑐᐊᕆᕙᓯ; ᒪᓂᖅᑲᒧᓪᓕ ᑯᕕᔭᒃᓴᕆᕙᓯ ᐃᒥᖅᑎᑐᑦ. 
17ᐊᑕᓂᕐᖕᒧᓪᓕ ᑐᓂᕐᕈᑎᒃᓴᕆᔭᓯ ᓄᓇᒥ ᓇᔪᖅᑕᑦᓯᓐᓂ ᓂᕆᔭᒃᓴᕆᓐᖏᓚᓯ: ᑕᓪᓕᒪᐅᔪᐃᕈᑎᒋᒍᑦᓯᐅᒃ ᐱᕈᖅᑐᕕᓂᐅᒃᐸᑦ ᓂᐊᖂᔭᒃᓴᖅ, ᕔᓂᒃᓴᖅ, ᓇᐹᖅᑑᓪᓗ ᐱᕈᖅᑐᖓ ᐅᖅᓱᒃᓴᐅᒃᐸᑦ, ᐃᒻᒧᒃᓯᐅᒐᖁᑎᑦᓯᓗ ᕿᑐᕐᖏᕐᖓᐅᑎᒋᒃᐸᒍ ᓰᐱᖁᑎᑦᓯᓘᓐᓃᑦ, ᐊᑕᓂᕐᖕᒧᑦ ᐊᖏᕈᑎᒋᓯᒪᒍᕕᐅᒃ ᑐᓂᕐᕈᑎᒃᓴᕆᔪᒪᓗᒍ, ᐃᓱᒪᖅᓱᖅᓗᑎᑦ ᑐᓂᔪᒪᔭᕐᖕᓂᒃ ᑐᓂᕐᕈᓯᕐᖕᓂᐊᕈᕕᑦ, ᐊᓯᖏᓐᓂᒡᓘᓐᓃᑦ ᑐᓂᕐᕈᑎᒃᓴᕆᔭᕐᖕᓂᒃ. 
18ᕿᑐᕐᖓᓯ ᐃᓚᒋᓗᒋᑦ, ᐱᔨᓯᓗ ᓕᕔᑎᓪᓗ ᓄᓇᒋᔭᑦᓯᓐᓂ ᓄᓇᖃᖅᑐᑦ, ᑕᒪᒃᑯᐊ ᓂᕆᔭᒃᓴᕆᕙᓯ ᑐᓂᕐᕈᑎᐅᓯᒪᔪᑦ ᐊᑕᓂᐅᑉ ᒎᑎᑦᓯ ᓇᔪᒑᖓᓂ ᐊᓯᐊᓂᐅᖏᑦᑐᖅ, ᐊᑕᓂᐅᑉ ᒎᑎᑦᓯ ᓂᕈᐊᖅᓯᒪᔭᖓᓂ ᑐᓂᕐᕈᓯᖅᕕᒃᓴᐅᖁᔭᖓᓂ ᑕᕝᕙᓂᑐᐊᖅ. ᑕᕝᕙᓂᓗ ᖁᕕᐊᓲᑎᖃᖅᑐᒃᓴᐅᕗᑎᑦ ᐱᓇᓱᐊᖅᓯᒪᔭᓕᒫᕐᖕᓂᒃ. 
19ᐃᒃᐱᒍᓱᑦᓯᐊᖅᑐᒃᓴᐅᕗᓯ, ᓕᕔᑎᓂᒃ ᐱᖃᑕᐅᑎᑦᓯᖏᑦᑑᖁᓇᓯ, ᑕᒫᓂ ᓄᓇᒋᓕᖅᑕᑦᓯᓐᓂ ᓄᓇᖃᕐᖕᓂᓕᒫᑦᓯᓐᓂ.
20ᐊᑕᓂᐅᓪᓕ ᒎᑎᑦᓯ ᓄᓇᒋᔭᑦᓯ ᑭᒡᓕᖓ ᐊᖏᒡᓕᒋᐊᖅᑎᑉᐸᒍ, ᑕᒪᓐᓇ ᐃᓕᑦᓯᓐᓄᑦ ᐊᖏᕈᑎᒋᓯᒪᖕᒪᒍ, ᓂᕿᒥᒃ ᓂᕆᔪᒃᓴᐅᕗᓯ ᓂᕆᕕᒋᔪᒪᔭᑦᓯᓐᓂ ᓇᓂᑐᐃᓐᓇᖅ. 
21ᑐᒃᓯᐊᖅᕕᒃᓴᑐᐊᕆᔭᓯᓕ ᓇᔪᖅᑕᑦᓯᓐᓂᑦ ᐅᖓᓯᓗᐊᖅᐸᑦ, ᑕᕝᕙ ᓇᓂᑐᐃᓐᓇᖅ ᐆᒪᔪᓂᒃ ᐃᒻᒧᒃᓯᐅᒐᕐᖕᓂᒃ ᓰᐱᓂᒡᓘᓐᓃᑦ ᐊᑕᓂᐅᑉ ᑐᓂᓯᒪᔭᖏᓐᓂᒃ ᐃᓕᑦᓯᓐᓄᑦ ᓂᕆᕕᒋᔪᒪᔭᑦᓯᓐᓂ ᓂᕆᔪᓐᓇᖅᐳᓯ, ᐊᖏᕐᕋᑦᓯᓐᓂ, ᑍᒫᒃ ᑕᒪᑐᒥᖓ ᐅᖃᐅᑎᓯᒪᒐᑦᓯ. 
22ᓇᓪᓕᐊᑐᐃᓐᓇᖅ ᐅᒃᐱᕐᖕᓂᒃᑯᑦ ᓴᓗᒪᓂᕋᖅᑕᐅᔪᖅ ᓴᓗᒪᓂᕋᖅᑕᐅᖏᑦᑐᖅᓘᓐᓃᑦ, ᑕᕝᕙᓐᖓᑦ ᓂᕿᒥᒃ ᓂᕆᔪᓐᓇᖅᐳᖅ, ᑍᒫᒃ ᑐᒃᑐᖓᔪᒥᒃ ᑐᒃᑑᔭᖅᑐᒥᒡᓘᓐᓃᑦ ᓂᕆᒐᔭᕐᖕᓂᕐᖕᒥᑐᑦ. 
23ᓂᕿᒥᒃ ᐊᐅᖃᖅᑐᒥᒃ ᓱᓕ ᓂᕆᔪᒃᓴᐅᓐᖏᓚᓯ, ᐃᓅᓯᖓ ᐊᐅᖓᓃᒻᒪᑦ, ᑍᒤᒻᒪᑦ ᐃᓅᔪᒥᒃ ᓂᕿᖓᓃᑦᑐᒥᒃ ᓂᕆᔪᒃᓴᐅᓐᖏᓚᓯ. 
24ᐊᐅᖕᒥᒃ ᓂᕆᔭᒃᓴᓕᐅᖅᑐᒃᓴᐅᓐᖏᓚᑎᑦ; ᐃᒥᖅᑎᑐᓪᓕ ᑯᕕᔭᒃᓴᕆᕙᑦ ᒪᓂᖅᑲᒧᑦ. 
25ᑕᒪᓐᓇ ᐱᖁᔨᑦᔪᑎᐅᔪᖅ ᒪᓕᖕᓂᐊᕈᕕᐅᒃ, ᑕᕝᕙ ᐊᑕᓂᐅᑉ ᖁᕕᐊᒋᓂᐊᖅᐹᑎᑦ, ᐃᓘᓐᓈᒍᓪᓗ ᖃᓄᐃᖏᑦᓯᐊᕐᖕᓂᐊᖅᐳᑎᑦ ᑭᖑᕚᓕᒫᑎᓪᓗ. 
26ᐊᑕᓂᐅᓪᓕ ᑐᒃᓯᐊᖅᕕᒃᓴᐅᑎᑕᖓᓄᑦ ᐊᑕᐅᓯᕐᖕᒧᑦ ᐋᑦᓯᔪᒃᓴᐅᕗᑎᑦ ᑐᓂᕐᕈᑎᒃᓴᕆᔭᕐᖕᓂᒃ ᑐᓂᔭᒃᓴᕆᔭᕐᖕᓂᒡᓗ ᐊᑕᓂᕐᖕᒧᑦ ᐊᖏᕈᑎᒋᓯᒪᔭᕐᖕᓂᒃ. 
27ᑕᕝᕙᓂ ᑐᓂᕐᕈᓯᖅᑐᒃᓴᐅᕗᑎᑦ ᐃᑯᐊᓚᒐᒃᓴᓂᒃ ᐊᑕᖏᖅᓗᒋᑦ ᐊᑕᓂᐅᑉ ᑐᓂᕐᕈᓯᖅᕕᖁᑎᖓᓂ. ᑕᒪᒃᑯᐊᓗ ᑐᓂᕐᕈᑎᒋᔭᒃᓴᕆᕙᑎᑦ ᓂᕆᔭᒃᓴᕕᑦ ᓂᕿᖏᑦ ᐊᐅᖓᓗ ᑯᕕᓗᒍ ᑐᓂᕐᕈᓯᖅᕕᖕᒧᑦ. 
28ᑕᒪᒃᑯᐊᓗ ᐱᖁᔨᑦᔪᑎᒋᔭᓕᒫᒃᑲ ᐃᒃᐱᒍᓱᑦᓯᐊᖅᓗᑎᑦ ᓈᓚᒃᑕᒃᓴᕆᕙᑎᑦ, ᑕᕝᕙ ᖃᓄᐃᖏᑦᓯᐊᕐᖕᓂᐊᖅᐳᑎᑦ ᑭᖑᕚᓕᒫᑎᓪᓗ ᐃᓱᖃᖏᑦᑐᒧᑦ, ᐱᓇᓱᐊᕋᔭᕋᕕᑦ ᓈᒻᒪᒋᔭᐅᔪᒥᒃ ᐊᑕᓂᐅᓪᓗ ᒎᑎᕕᑦ ᖁᕕᐊᒋᔭᖓᓂᒃ.”
29“ᐊᑕᓂᐅᑉ ᒎᑎᑦᓯ ᐃᓅᖃᑎᒌᒡᔪᐊᓕᒫᑦ ᓄᖑᑎᓐᓂᐊᖅᐰᑦ ᓵᓚᒋᓂᐊᖅᑕᓯ ᓄᓇᑖᕆᓂᐊᖅᑕᑦᓯᓐᓃᑦᑐᑦ, ᓄᓇᒋᔭᖏᓐᓂᒃ ᐊᖅᓵᕐᖕᓂᐊᕋᑦᓯᐅᒃ ᓄᓇᖃᖔᓕᖅᓗᓯᓗ ᑕᕝᕙᓂ. 
30ᑖᒃᑯᐊᓕ ᐃᓅᖃᑎᒌᒡᔪᐊᑦ ᓄᖑᑕᐅᓯᒪᓕᕐᖕᓂᖏᑕ ᑭᖑᓂᖓᒍᑦ, ᑲᒪᑦᓯᐊᖅᑐᒃᓴᐅᕗᓯ ᐅᒃᐱᕐᖕᓂᕆᔭᖏᑕ ᐃᓕᖅᑯᓯᖏᓐᓄᑦ ᐅᐃᕕᕆᔭᐅᖁᓇᓯ. ᖃᐅᔨᓇᓱᐊᖅᑐᒃᓴᐅᓐᖏᓚᓯᓘᓐᓃᑦ ᖃᓄᐃᓕᐅᖅᓗᑎᒃ ᒎᑎᒥᖕᓄᑦ ᑐᒃᓯᐊᖅᐸᓚᐅᕐᖕᒪᖔᑕ, ᑐᒃᓯᐊᕈᓯᕆᕙᓚᐅᖅᑕᖏᑎᑐᑦ ᑐᒃᓯᐊᕋᓱᓕᖁᓇᓯ. 
31ᐊᑕᓂᖅ ᒎᑎᓯ ᑐᒃᓯᐊᖅᕕᒋᔭᒃᓴᕆᓐᖏᓚᓯ ᑍᒃᑯᐊ ᒎᑎᓐᖑᐊᒥᖕᓄᑦ ᑐᒃᓯᐊᕈᓯᖏᑎᑐᑦ, ᒎᑎᒥᖕᓄᑦ ᑐᒃᓯᐊᓕᕌᖓᒥᒃ ᓈᒻᒪᖏᑦᑐᐊᓗᖕᓂᒃ ᐱᓂᐊᕐᖕᓂᖃᓲᖑᖕᒪᑕ ᐊᑕᓂᐅᑉ ᐆᒥᒋᔭᖏᓐᓂᒃ. ᕿᑐᕐᖓᒥᖕᓂᒃ ᐊᒡᓛᑦ ᑐᓂᕐᕈᓯᓲᖑᖕᒪᑕ ᑐᓂᕐᕈᓯᖅᕕᖕᒥ ᐃᑯᐊᓪᓚᒃᑎᓪᓗᒋᑦ.
32ᐱᖁᔨᑦᔪᑎᒋᓯᒪᔭᓕᒫᓐᓂᒃ ᐱᓇᓱᐊᖅᑐᒃᓴᐅᕗᓯ; ᐊᓯᖏᓐᓂᒃ ᐃᓚᓯᔪᒃᓴᐅᓐᖏᓚᓯ ᐃᓚᓐᖎᔪᒃᓴᐅᓇᓯᓗ ᑖᒃᑯᓂᖓ.”
