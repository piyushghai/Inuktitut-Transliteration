1“ᐅᓇᑕᕆᐊᕐᖕᓂᐊᓕᕈᑦᓯ ᐊᑭᕋᑦᓯᓐᓄᑦ, ᑕᑯᓕᕈᑦᓯᐅᒡᓗ ᕿᒧᒃᓯᐅᑎᖃᖅᑐᑦ ᐊᒃᓴᓗᐊᓕᖕᓂᒃ ᕿᒻᒥᖅᔪᐊᖃᖅᓗᑎᒡᓗ ᐅᓇᑕᖅᑐᒃᓴᖃᖅᓗᑎᒡᓗ ᐃᓕᑦᓯᓐᓂᑦ ᐅᓄᕐᖕᓂᖅᓴᓂᒃ, ᓯᕘᕋᒋᔭᒃᓴᕆᓐᖏᓚᓯ; ᐊᑕᓂᐅᑉ ᒎᑎᑦᓯ, ᐃᓕᑦᓯᓐᓂᒃ ᐱᐅᓕᒃᓯᓚᐅᖅᑑᑉ ᐃᑦᔨᑉᑎᒥᑦ, ᑖᑦᓱᒪ ᐃᓚᒋᓂᐊᕐᖕᒪᓯ. 
2ᐅᓇᑕᕆᐊᖅᕕᖕᒧᓪᓕ ᑎᑭᓕᕈᑦᓯ, ᑐᓂᕐᕈᓯᖅᑎᑦᓯᔨ ᐅᓇᑕᖅᑐᒃᓮᑦ ᓯᕗᕌᓄᐊᖅᓗᓂ ᐅᓇᑕᖅᑐᒃᓴᓄᑦ ᐅᖃᖅᑐᒃᓴᐅᕗᖅ, 
3‘ᐄᓴᕅᓕᒥᐅᖑᔪᓯ, ᓈᓚᒋᑦᓯ! ᐅᓪᓗᒥ ᐅᓇᑕᕆᐊᕐᖕᓂᐊᕋᑦᓯ ᐊᑭᕋᑦᓯᓐᓂᒃ, ᓯᕘᕋᒋᔭᒃᓴᕆᓐᖏᓚᓯ, ᓴᐱᖅᑐᒃᓴᐅᓇᓯᓗ, ᐅᕝᕙᓗ ᐅᐃᒻᒪᒃᑐᒃᓴᐅᓐᖏᓚᓯ. 
4ᐊᑕᓂᐅᑉ ᒎᑎᑦᓯ ᐃᓚᒋᓂᐊᕐᖕᒪᓯ, ᑖᑦᓱᒪᓗ ᓵᓚᒃᓴᖅᑎᓐᓂᐊᖅᐹᓯ.’
5ᑕᕝᕙ ᐅᓇᑕᖅᑐᒃᓮᑦ ᐊᖓᔪᖅᑳᖏᑦ ᐅᓇᑕᖅᑐᒃᓴᓄᑦ ᐅᖃᖅᑐᒃᓴᐅᕗᑦ, ‘ᐅᕙᓃᑦᑐᖃᖅᐹ ᐃᒡᓗᓕᐅᕋᑖᖅᓯᒪᔪᒥᒃ, ᓱᓕᓕ ᑐᒃᓯᐊᕐᖕᓂᒃᑯᑦ ᑐᓂᔭᐅᓯᒪᖏᑦᑐᒥᒃ? ᑍᒤᓯᒪᔪᖃᖅᐸᑦ ᑖᓐᓇ ᐊᖏᕐᕋᖅᑐᒃᓴᐅᕗᖅ, ᐊᖏᕐᕋᖏᒃᑯᓂ, ᐅᓇᑕᖅᑐᓂᓗ ᑐᖁᑕᐅᒃᐸᑦ, ᑕᕝᕙ ᐊᓯᐊᓄᑦ ᐃᒡᓗᒃᓴᖓ ᑐᒃᓯᐊᕐᖕᓂᒃᑯᑦ ᑐᓂᔭᐅᓕᕋᔭᖅᐳᖅ. 
6ᐅᕙᓃᑦᑐᖃᕆᕚ ᐱᕈᖅᓰᕕᖁᑎᒥᓂ ᕔᓂᒃᓴᓂᒃ ᑲᓐᖓᖅᓱᐃᕋᑖᖅᓯᒪᔪᒥᒃ, ᓱᓕ ᕔᓂᒃᓴᓂᒃ ᑲᑎᖅᓱᐃᔪᓐᓇᖅᓯᓚᐅᖏᑦᑐᒥᒃ? ᑍᒤᓯᒪᔪᖃᖅᐸᑦ ᑖᓐᓇ ᐊᖏᕐᕋᖅᑐᒃᓴᐅᕗᖅ, ᐊᖏᕐᕋᖏᒃᑯᓂ, ᐅᓇᑕᖅᑐᓂᓗ ᑐᖁᑕᐅᒃᐸᑦ, ᑕᕝᕙ ᐊᓯᖓᓄᑦ ᕔᓃᑦ ᖁᕕᐊᓲᑎᒋᔭᐅᓗᑎᒃ ᐱᔭᐅᓕᕋᔭᖅᐳᑦ. 
7ᐅᕙᓃᑦᑐᖃᕆᕚ ᓄᓕᐊᒃᓴᖃᖅᑐᒥᒃ ᑲᑎᑎᑕᒃᓴᐅᓂᕐᖕᒧᑦ ᐊᑐᐃᓐᓇᐅᓕᖅᓯᒪᔪᒥᒃ? ᑍᒤᑦᑐᖃᖅᐸᑦ ᑖᓐᓇ ᐊᖏᕐᕋᖅᑐᒃᓴᐅᕗᖅ, ᐊᖏᕐᕋᖏᒃᑯᓂ, ᐅᓇᑕᖅᑐᓂᓗ ᑐᖁᑕᐅᒃᐸᑦ, ᑕᕝᕙ ᐊᓯᐊᑕ ᐊᕐᖕᓇᖅ ᑖᓐᓇ ᓄᓕᐊᖅᑖᕆᓕᕋᔭᕐᖕᒪᒍ.’
8ᑕᕝᕙ ᐅᓇᑕᖅᑐᒃᓮᑦ ᐊᖓᔪᖅᑳᖏᑦ ᐅᖃᒃᑲᓐᓂᕋᔭᕆᕗᑦ ᐅᓇᑕᖅᑐᒃᓴᓄᑦ, ‘ᐅᕙᓃᑦᑐᖃᖅᐹ ᓯᕘᕋᓂᕐᖕᒧᑦ ᓄᑭᖃᑦᓯᐊᕈᓐᓃᖅᑐᒥᒃ? ᑍᒤᑦᑐᖃᖅᐸᑦ ᑖᓐᓇ ᐊᖏᕐᕋᖅᑐᒃᓴᐅᕗᖅ, ᐊᖏᕐᕋᖏᒃᑯᓂ, ᐃᓚᒥᓂᒃ ᓯᕘᕋᓕᖅᑎᑦᓯᒐᔭᕐᖕᒪᑦ.’ 
9ᑕᕝᕙ ᐅᓇᑕᖅᑐᒃᓮᑦ ᐊᖓᔪᖅᑳᖏᑦ ᐅᖃᓪᓚᒌᖅᐸᑕ ᐅᓇᑕᖅᑐᒃᓴᓄᑦ, ᐊᖓᔪᖅᑳᖏᑦ ᐊᑐᓂᑦ ᐃᓚᒌᖕᓂᐊᖅᑐᓂᒃ ᓂᕈᐊᓕᕋᔭᖅᐳᑦ.
10ᐃᒡᓗᒐᓴᖕᓄᑦ ᖃᒡᓕᓕᕈᑦᓯ ᐅᓇᑕᕆᐊᖅᓗᓯ, ᐅᓇᑕᖏᑦᔪᑎᒃᓴᒥᒃ ᐅᖃᖅᕕᐅᑎᑦᓴᕆᐊᖃᖅᐸᓯ. 
11ᐅᓇᑕᕈᒪᖏᓪᓗᑎᒃ ᑭᐅᒃᐸᑕ ᐊᕙᓗᖅᔪᐊᖓᑕᓗ ᐅᒃᑯᐊᖓᓂᒃ ᒪᑐᐃᖅᓯᓗᑎᒃ ᓴᐱᓕᖅᐸᑕ, ᑕᕝᕙ ᐃᓄᓕᒫᖏᑦ ᓯᐊᓛᖅᑖᕆᔭᒃᓴᕆᕙᓯ ᐊᒃᓱᕈᕐᖕᓇᖅᑐᓂᒡᓗ ᓴᓇᑎᑕᒃᓴᕆᕙᓯ. 
12ᐃᒡᓗᒐᓴᒡᔪᐊᕐᖕᒥᐅᓪᓕ ᐃᓕᑦᓯᓐᓄᑦ ᐃᒻᒥᖕᓂᒃ ᑐᓂᔪᒪᖏᑉᐸᑕ, ᐅᓇᑕᖔᕈᒫᒃᐸᑕᓗ, ᑕᕝᕙ ᐊᕙᓗᔭᒃᓴᕆᕙᓯ ᐅᓇᑕᖅᑐᒃᓴᖁᑎᑦᓯᓐᓄᑦ. 
13ᐊᑕᓂᐅᓪᓗ ᒎᑎᑦᓯ ᐃᒡᓗᒐᓮᑦ ᑖᒃᑯᐊ ᐃᓕᑦᓯᓐᓄᑦ ᑐᓂᒃᐸᒋᑦ ᓵᓚᒋᒍᑦᓯᐅᒡᓗ, ᑕᕝᕙ ᑕᕝᕙᓃᑦᑐᑦ ᐊᖑᑎᓕᒫᑦ ᑐᖁᑕᒃᓴᕆᕙᓯ. 
14ᐊᕐᖕᓁᓪᓕ ᕿᑐᕐᖓᖏᓪᓗ, ᐆᒪᔪᖁᑎᖏᓪᓗ ᓱᓇᑐᐃᓐᓇᓕᒫᖏᓪᓗ ᑕᕝᕙᓂ ᐃᒡᓗᒐᓴᒡᔪᐊᓃᑦᑐᑦ ᐱᑖᕆᔭᒃᓴᕆᕙᓯ. ᐊᑭᕋᑦᓯ ᐱᖁᑎᓕᒫᑦᓯᐊᖏᑦ ᐊᑕᖏᖅᓗᒋᑦ ᐱᑖᕆᔪᓐᓇᖅᐸᓯ. ᐊᑕᓂᐅᑉ ᒎᑎᑦᓯ ᑐᓂᓯᒪᖕᒪᒋᑦ ᐃᓕᑦᓯᓐᓄᑦ. 
15ᑍᒫᒃ ᑕᕝᕙ ᐃᒡᓗᒐᓮᑦ ᐅᖓᓯᒋᔭᑦᓯᓐᓃᑦᑐᑦ ᐱᓇᓱᐊᖅᕕᒋᔭᒃᓴᕆᕙᓯ, ᑕᒫᓐᖓᑦ ᐃᓅᖃᑎᒌᒡᔪᐊᓂᑦ ᓄᓇᑖᕆᓛᖅᑕᑦᓯᓐᓂᑦ ᐅᖓᓯᒃᐸᑕ.
16ᓄᓇᒋᓕᖅᑕᑦᓯᓐᓂᓕ ᐃᒡᓗᒐᓮᑦ ᓵᓚᒋᒍᑦᓯᐅᒃ ᐊᑕᓂᐅᑉ ᒎᑎᑦᓯ ᐃᓕᑦᓯᓐᓄᑦ ᑐᓂᒃᐸᒋᑦ, ᐃᓄᓕᒫᖏᑦ ᐊᓂᕐᖕᓂᖃᖅᑐᓕᒫᑦ ᑐᖁᑕᒃᓴᕆᕙᓯ. 
17ᐊᑕᖏᑦᓯᐊᖅᓗᒋᑦ ᐃᓄᖏᑦ ᓄᒍᑦᓯᐊᕆᐊᖃᖅᐸᓯ, ᕼᐃᑍᑎᑦ, ᐊᒧᕅᑎᓪᓗ, ᑬᓇᓂᒥᐅᑦ, ᐱᕆᔧᑎᓪᓗ, ᕼᐃᕔᑎᑦ, ᔨᐳᓮᑎᓪᓗ, ᑍᒤᓕᐅᖁᓪᓗᓯ ᐊᑕᓂᐅᑉ ᒎᑎᑦᓯ ᐱᖁᓯᒪᖕᒪᓯ. 
18ᑐᖁᑕᒃᓴᕆᕙᓯ, ᐊᔪᕆᖅᓱᖅᑕᐅᖁᓇᓯ ᒎᑎᓐᖑᐊᕆᔭᒥᖕᓄᑦ ᑐᒃᓯᐊᖅᓗᑎᒃ ᐱᐅᖏᑦᑐᐊᓗᖕᓂᒃ ᐃᓕᖅᑯᓯᕆᖃᑦᑕᖅᑕᖏᓐᓂᒃ, ᐊᔪᖅᑐᓕᑎᑕᐅᖁᓇᓯᓗ ᐊᑕᓂᕐᖕᒧᑦ ᒎᑎᑦᓯᓐᓄᑦ.
19ᐃᒡᓗᒐᓴᖕᓂᒃ ᐊᑯᓂ ᐊᕙᓗᓯᓯᒪᓕᕈᑦᓯ, ᐅᓇᑕᕐᖕᓂᒃᑯᑦ ᓵᓚᒋᓇᓱᐊᖅᓗᒋᑦ, ᓇᐹᖅᑐᐃᑦ ᐱᕈᖅᑐᓖᑦ ᓇᑲᑎᖅᑕᒃᓴᕆᓐᖏᓚᓯ, ᐅᓕᒪᐅᑎᓄᑦ. ᐱᕈᖅᑐᖏᑦ ᓂᕿᒋᔭᕆᐊᖃᕋᑦᓯᐅᒃ, ᓇᐹᖅᑐᐃᓪᓕ ᓇᑲᑎᖅᑕᒃᓴᕆᓐᖏᓚᓯ. ᓇᐹᖅᑐᑦ ᓇᑎᕐᖕᓇᒦᑦᑐᑦ ᐊᑭᕋᕆᖏᓐᓇᑦᓯᐅᒃ. 
20ᓇᐹᖅᑐᐃᓪᓕ ᐊᓯᖏᑦ ᓇᑲᑎᕈᓐᓇᖅᐸᓯ ᖃᐅᔨᒪᔭᓯ ᓂᕿᒃᓴᓕᐅᕈᓐᓇᖏᑦᑐᑦ ᑕᒪᒃᑯᐊ ᓇᑲᑎᖅᓗᒋᑦ ᓴᐴᓗᑕᓕᐊᕆᓗᒋᓪᓗ ᐃᒡᓗᒐᓴᒡᔪᐊᓄᑦ ᐃᓕᑦᓯᓐᓂᒃ ᐅᓇᑕᕋᓱᐊᖅᑐᓄᑦ, ᓵᓚᖃᓚᐅᖏᓐᓂᑦᓯᓐᓂ ᑖᒃᑯᓂᖓ.”
