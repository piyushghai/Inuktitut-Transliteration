1ᕉᐱᓂᐅᑉ ᑭᖑᕚᖏᑦ ᒑᑦᓗ ᑭᖑᕚᖏᑦ ᐅᓄᖅᑐᖅᔪᐊᓂᒃ ᐆᒪᔪᖁᑎᖃᓚᐅᖅᐳᑦ; ᓄᓁᑦ ᐊᑎᖃᖅᑐᑦ ᔧᔨᕆᒥᒃ ᒋᓕᐊᑎᒥᒡᓗ ᐆᒪᔪᖁᑎᓄᑦ ᓈᒻᒪᑦᓯᐊᕐᖕᒪᑕ, 
2ᕉᐱᓂᐅᑉ ᑭᖑᕚᖏᑦ ᒑᑦᓗ ᑭᖑᕚᖏᑦ ᒨᓯᓯᒧᑦ, ᐃᓕᓯᕆᒧᓪᓗ ᑐᓂᕐᕈᓯᖅᑎᑦᓯᔨᒧᑦ, ᐄᓴᕅᓕᒥᐅᓪᓗ ᓯᕗᓕᖅᑎᖏᓐᓄᑦ, ᕾᕗᑦ ᐅᖃᖅᓗᑎᒃ, 
3“ᐊᑕᕌᑎ, ᑎᐴᓂᓗ, ᔧᔨᕆᓗ, ᓂᒻᕌᓗ, ᕼᐃᓴᐸᓂᓗ, ᐃᓕᐊᓕᓗ, ᓯᐹᒥᓗ, ᓂᐴᓗ, ᐱᐆᓂᓗ, 
4ᓄᓁᑦ ᐊᑕᓂᐅᑉ ᓵᓚᒋᓚᐅᖅᑕᖏᑦ ᐄᓴᕅᓕᒥᐅᑦ ᓵᖏᓐᓂ, ᑖᒃᑯᐊ ᐆᒪᔪᖁᑎᓄᑦ ᐱᐅᔫᖕᒪᑕ, ᐱᔨᑎᓪᓗ ᐅᑯᐊ ᐆᒪᔪᖁᑎᓕᐊᓘᓪᓘᑎᒃ.” 
5ᑍᒤᒻᒪᑦ ᐅᖃᖅᐳᑦ, “ᐃᓕᑦᓯᓐᓄᑦ ᖁᕕᐊᒋᔭᐅᒍᑦᑕ, ᓄᓇ ᑕᒪᓐᓇ ᐱᔨᖕᓄᑦ ᑐᓂᓚᐅᖅᓯᐅᒃ ᐱᑖᕆᓂᐊᕋᑦᑎᒍ. ᔪᐊᕐᑕᓂᐅᓪᓗ ᐊᑭᐊᓅᕈᓐᓃᖅᓗᑕ.”
6ᒨᓯᓯᓗ ᐅᖃᖅᐳᖅ ᒑᑦ ᑭᖑᕚᖏᓐᓄᑦ ᕉᐱᓂᐅᓪᓗ ᑭᖑᕚᖏᓐᓄᑦ: “ᖃᑕᓐᖑᑎᓯ ᐅᓇᑕᕆᐊᕋᔭᖅᐹᑦ ᐃᓕᑦᓯ ᑕᒫᓃᑐᐃᓐᓇᖅᑎᓪᓗᓰ? 
7ᒫᓐᓇᓕ ᓱᖕᒪᑦ ᐄᓴᕅᓕᒥᐅᑦ ᓴᐱᓕᖅᑎᓐᓇᓱᐊᖅᐱᓯᐅᒃ ᐃᑳᖁᓇᒋᑦ ᓄᓇᒧᑦ ᐊᑕᓂᐅᑉ ᑐᓂᔪᒪᔭᖓᓄᑦ? 
8ᓯᕗᓕᓯ ᑍᑦᓱᒪᓂ ᑎᓕᓚᐅᕋᒃᑭᑦ ᓄᓇᒥ ᑲᑎᓯ-ᐸᕐᓂᐊᒥᑦ ᓄᓇᒥᒃ ᕿᒥᕐᕈᔭᖅᑐᓚᐅᖅᐳᑦ. 
9ᓇᖅᓴᒧᓪᓗ ᐃᔅᑯᓪᒧᑦ ᑎᑭᓐᓇᒥᒃ ᓄᓇ ᑕᑯᓚᐅᖅᐹᑦ, ᓴᐱᓕᖅᑎᑦᓯᓚᐅᖅᐳᓪᓕ ᐄᓴᕅᓕᒥᐅᓂᒃ, ᐅᐸᒍᓐᓃᖅᓗᒍᓗ ᓄᓇ ᐊᑕᓂᐅᑉ ᑖᒃᑯᓄᖓ ᑐᓂᓚᐅᖅᑕᖓ. 
10ᑍᑦᓱᒪᓂ ᐊᑕᓂᖅ ᓂᓐᖓᓚᐅᖅᐳᖅ, ᐅᖃᖅᓗᓂ, 
11‘ᓱᓕᓪᓗᖓ, ᐃᑦᔨᑉᑎᒥᑦ ᐊᐅᓪᓚᓚᐅᖅᑐᓕᒫᑦ, ᐊᕐᕌᒍᖃᖅᑐᑦ 20-ᓂᒃ ᐅᖓᑖᓄᑦ ᑎᑭᓪᓗᒍ, ᑕᑯᓂᐊᓐᖏᓚᑦ ᓄᓇᒥᒃ ᐊᖏᕈᑎᒋᓚᐅᖅᑕᓐᓂᒃ ᐂᕝᕙᕋᕼᐋᒻᒧᑦ, ᐂᓴᑭᒧᓪᓗ, ᔧᑯᒧᓪᓗ, ᐊᑕᖏᖅᑐᒥᒃ ᐅᕙᓐᓂᒃ ᒪᓕᓚᐅᖏᒻᒪᑕ, 
12ᑭᓯᒥ ᑬᓚᐱ ᔨᐳᓂᐊᐅᑉ ᐃᕐᖕᓂᖓ, ᑭᓂᔧᑎᐅᔪᖅ, ᐊᒻᒪᓗ ᔮᓱᐊ ᓈᓂᐅᑉ ᐃᕐᖕᓂᖓ, ᑖᒃᑯᐊᒃ ᐊᑕᖏᖅᑐᒥᒃ ᒪᓕᓚᐅᕐᖕᒪᑎᒃ ᐊᑕᓂᕐᖕᒥᒃ.’ 
13ᑍᒤᒻᒪᑦ ᐊᑕᓂᖅ ᓂᓐᖓᐅᒪᓕᓚᐅᖅᐳᖅ ᐄᓴᕅᓕᒥᐅᓄᑦ, ᐃᖏᕐᕋᑎᓚᐅᖅᐰᑦ ᐃᓄᖃᖏᑦᑐᒥ ᐊᕐᕌᒍᓂᒃ 40-ᓂᒃ, ᑭᖑᕚᖑᖃᑎᒌᑦ ᐊᑕᓂᐅᑉ ᓵᖓᓂ ᐱᐅᖏᑦᑐᓕᓚᐅᖅᑐᑦ ᓄᖑᓚᐅᖏᓐᓂᖏᓐᓂ. 
14ᑕᑯᒋᑦ, ᓯᕗᓕᕕᓂᑦᓯᓐᓂᒃ ᒪᓕᓕᖅᑐᓯ, ᐃᓄᐃᑦ ᐊᔪᖅᑐᓕᔪᑦ, ᐊᖏᒡᓕᑎᑦᓯᒃᑲᓐᓂᖅᓗᓯ ᐊᑕᓂᐅᑉ ᓂᓐᖓᐅᒪᓂᖓᓂᒃ ᐄᓴᕅᓕᒥᐅᓄᑦ. 
15ᒪᓕᒍᓐᓁᕐᖕᒥᒍᑦᓯᐅᒃ, ᑕᕝᕙ ᐃᓄᖃᖏᑦᑐᒥ ᐃᖏᕐᕋᑎᒃᑲᓐᓂᕐᖕᓂᐊᕆᕚᓯ, ᐃᓄᐃᓪᓗ ᐅᑯᐊ ᑖᕙᓂ ᑐᖁᑐᐃᓐᓇᕐᖕᓂᐊᖅᓗᑎᒃ.”
16ᑖᒃᑯᐊ ᒨᓯᓯᒧᑦ ᖃᒡᓕᒋᐊᖅᓗᑎᒃ ᐅᖃᖅᐳᑦ: “ᑕᒫᓂ ᓰᐱᒃᑯᕕᖕᓂᒃ ᓴᓇᓂᐊᖅᐳᒍᑦ ᐆᒪᔪᖁᑎᑦᑎᓐᓄᑦ, ᐃᒡᓗᒐᓴᒡᔪᐊᓕᐅᖅᓗᑕᓗ ᕿᑐᕐᖓᑦᑎᓐᓄᑦ, 
17ᐅᕙᒍᓪᓕ ᐅᓇᑕᐅᑎᓂᒃ ᐊᑐᕐᖕᓂᐊᖅᐳᒍᑦ ᐸᕐᖕᓇᒃᓯᒪᓗᑕ, ᐄᓴᕅᓕᒥᐅᑦ ᐃᓚᒋᓗᒋᑦ ᐃᓂᒃᓴᖏᓐᓄᑦ ᑎᑭᓚᐅᖏᓐᓂᖏᓐᓂ; ᕿᑐᕐᖓᕗᓪᓕ ᐃᒡᓗᒐᓴᖕᓂ ᐊᕙᓗᓕᐅᖅᓯᒪᔪᓂ ᐃᓂᖃᕐᖕᓂᐊᖅᐳᑦ ᑖᒫᓂᕐᖕᒥᐅᑦ ᐱᓪᓗᒋᑦ. 
18ᐊᖏᕐᕋᑦᑎᓐᓄᑦ ᐅᑎᕐᖕᓂᐊᓐᖏᓚᒍᑦ ᐄᓴᕅᓕᒥᐅᓕᒫᑦᓯᐊᑦ ᓄᓇᑖᕆᓂᐊᖅᑕᒥᖕᓂᒃ ᐱᓚᐅᖏᓐᓂᖏᓐᓂ. 
19ᓄᓇᑖᖃᑎᒋᓂᐊᖏᓐᓇᑦᑎᒍ ᔪᐊᕐᑕᓂᐅᑉ ᐊᑭᐊᓂ ᐅᖓᑖᓂᓘᓐᓃᑦ, ᓄᓇᑖᕆᔭᒃᓴᕗᑦ ᑕᒫᓃᒻᒪᑦ ᔪᐊᕐᑕᓂᐅᑉ ᑕᓕᖅᐱᖓᓂ.”
20ᒨᓯᓯᐅᑉ ᐅᖃᐅᑎᕔᑦ: “ᑍᒤᓕᐅᕈᑦᓯ, ᐅᓇᑕᕐᖕᓂᕐᖕᒧᓪᓗ ᐸᕐᖕᓇᒡᓗᓯ ᐊᑕᓂᐅᑉ ᓵᖓᓂ, 
21ᐅᓇᑕᖅᑐᒃᓴᖁᑎᓯᓗ ᔪᐊᕐᑕᓂᒥᒃ ᐃᑳᖃᑕᐅᓗᑎᒃ ᐊᑕᓂᐅᑉ ᓵᖓᓂ ᐊᑭᕋᒥᓂᒃ ᓱᓕ ᐊᐅᓪᓚᖅᑎᑦᓯᓚᐅᖅᑎᓐᓇᒍ ᓵᒥᓂᑦ, 
22ᓄᓇ ᓵᓚᖃᐅᑕᐅᓯᒪᓕᖅᐸᑦ ᐊᑕᓂᐅᑉ ᓵᖓᓂ, ᑭᖑᓂᖓᒍᑦ ᐅᑎᕈᓐᓇᓕᖅᓗᓯ ᐊᑕᓂᐅᑉ ᐄᓴᕅᓕᒥᐅᓪᓗ ᓵᖓᓂ ᐸᓯᔭᒃᓴᐅᓂᐊᓐᖏᓚᓯ; ᑕᕝᕙ ᓄᓇ ᓄᓇᖁᑎᑖᕆᔪᓐᓇᕐᖕᓂᐊᖅᐸᓯ ᐊᑕᓂᐅᑉ ᓵᖓᓂ. 
23ᑍᒤᓕᐅᖏᒃᑯᑦᓯᓕ, ᕐᑲᐅᔨᒪᓕᕆᑦᓯ ᐊᔪᖅᑐᓕᓂᐊᕋᑦᓯ ᐊᑕᓂᕐᖕᒧᑦ; ᐃᖅᑲᐅᒪᓕᕆᑦᓯᓗ ᐊᔪᖅᑐᓕᓂᐅᑉ ᑕᕝᕙ ᓇᓗᓁᕐᖕᓂᐊᕐᖕᒪᓯ. 
24ᐃᒡᓗᒐᓴᒡᔪᐊᓕᐅᕆᑦᓯ ᕿᑐᕐᖓᑦᓯᓐᓄᑦ ᓮᐱᒃᑯᕕᓕᐅᖅᓗᓯᓗ, ᐅᖃᐅᓯᕆᓯᒪᔭᓕᒫᑦᓯᓐᓂᒡᓗ ᑲᔪᓯᑎᑦᓯᓗᓯ.”
25ᑕᕝᕙ ᒑᑎᐅᑉ ᑭᖑᕚᖏᑦ ᕉᐱᓂᐅᓪᓗ ᑭᖑᕚᖏᑦ ᒨᓯᓯᒧᑦ ᐅᖃᖅᐳᑦ, ᐃᒫᒃ: “ᐱᔨᑎᑦ ᐊᖓᔪᖅᑳᒥ ᐱᓂᐊᖅᑕᐅᖁᔭᖏᓐᓂᒃ ᒪᓕᖕᓂᐊᖅᐳᑦ. 
26ᕿᑐᕐᖓᕗᑦ ᓄᓕᐊᕗᓪᓗ, ᓰᐱᖁᑎᕗᓪᓗ ᐃᒻᒧᒃᓯᐅᒐᖁᑎᕗᓪᓗ ᐃᓂᖃᕐᖕᓂᐊᖅᐳᑦ ᐃᒡᓗᒐᓴᒡᔪᐊᓂ ᒋᓕᐊᑎᒥ; 
27ᐱᔨᑎᓪᓕ ᐃᑳᖃᑕᐅᓂᐊᖅᐳᑦ, ᐊᖑᑎᓕᒫᑦ ᐅᓇᑕᐅᑎᓂᒃ ᓇᒃᓴᖅᓗᑎᒃ, ᐊᑕᓂᐅᑉ ᓵᖓᓂ ᐅᓇᑕᕐᖕᓂᕐᖕᒧᑦ ᐊᑐᐃᓐᓇᐅᓗᑎᒃ ᐊᖓᔪᖅᑳᑦᑕ ᐅᖃᐅᓯᖏᑦ ᒪᓕᒡᓗᒋᑦ.”
28ᒨᓯᓯᓗ ᐱᖁᔨᓕᖅᐳᖅ ᑖᒃᑯᐊ ᑍᒤᓕᐅᖁᓪᓗᒋᑦ ᑐᓂᕐᕈᓯᖅᑎᑦᓯᔨᑦ ᐊᖓᔪᖅᑳᖓᑦ ᐃᓕᓯᕆ ᐅᖃᐅᑎᓪᓗᒍ, ᔮᓱᐊᓗ ᓈᓂᐅᑉ ᐃᕐᖕᓂᖓ, ᑭᖑᕚᖑᖃᑎᒌᓪᓗ ᐄᓴᕅᓕᒥᐅᑦ ᐊᖓᔪᖅᑳᓕᒫᖏᑦ ᐅᖃᐅᑎᒋᓪᓗᒋᑦ. 
29ᒨᓯᓯᐅᓪᓗ ᐅᖃᐅᑎᕔᑦ: “ᒑᑎᐅᑉ ᑭᖑᕚᖏᑦ ᕉᐱᓂᐅᓪᓗ ᑭᖑᕚᖏᑦ ᔪᐊᕐᑕᓂᐅᑉ ᐊᑭᐊᓄᑦ ᐃᑳᖃᑎᒋᒍᑦᓯᒋᒃ, ᐊᖑᑎᓕᒫᑦ ᐅᓇᑕᕐᖕᓂᕐᖕᒧᑦ ᐅᐸᓗᖎᖅᓯᒪᓗᑎᒃ ᐊᑕᓂᐅᑉ ᓵᖓᓂ, ᓄᓇᒥᒃ ᓇᔪᖅᑕᑦᓯᓐᓂᒃ ᓵᓚᖃᕈᑦᓯ, ᑖᒃᑯᐊ ᓄᓇᒥᒃ ᒋᓕᐊᑎᒥᒃ ᓄᓇᖁᑎᑖᖅᑎᑦᓴᕆᐊᖃᖅᐸᓯ. 
30ᐅᓇᑕᐅᑎᓂᒡᓕ ᓇᒃᓴᖏᑉᐸᑕ ᐃᓚᒋᓗᓯᓗ ᐃᑳᖃᑕᐅᖏᑉᐸᑕ, ᑕᕝᕙ ᑬᓇᓂᒥ ᓄᓇᑖᖃᑎᒋᔭᕆᐊᖃᖅᐸᓯ.”
31ᒑᑎᐅᓪᓕ ᑭᖑᕚᖏᑦ ᕉᐱᓂᐅᓪᓗ ᑭᖑᕚᖏᑦ ᑭᐅᓪᓗᑎᒃ ᐅᖃᖅᐳᑦ: “ᓲᖅᓗ ᐊᑕᓂᐅᑉ ᐱᔨᑎᑦ ᐅᖃᐅᑎᓚᐅᕐᖕᒪᒋᑦ, ᑍᒤᓕᐅᕈᒪᕗᒍᑦ. 
32ᐃᑳᖃᑕᐅᔪᒪᕗᒍᑦ ᐅᓇᑕᐅᑎᓂᒃ ᓇᒃᓴᖅᓗᑕ ᐊᑕᓂᐅᑉ ᓵᖓᓂ ᑬᓇᓂᐅᑉ ᓄᓇᖓᓄᑦ, ᑭᓯᐊᓂᓕ ᓄᓇᑖᕆᔪᒪᔭᕗᑦ ᑲᔪᓯᖁᕙᕗᑦ ᔪᐊᕐᑕᓂᐅᑉ ᐊᑭᐊᓃᑦᑐᖅ.”
33ᑍᒤᒻᒪᑦ ᒑᑎᐅᑉ ᑭᖑᕚᖏᑦ, ᕉᐱᓂᐅᓪᓗ ᑭᖑᕚᖏᑦ ᒫᓇᓯᐅᓪᓗ ᔫᓯᐱᐅᑉ ᐃᕐᖕᓂᖓᑕ ᑭᖑᕚᖏᑕ ᐊᕝᕙᖏᑦ, ᒨᓯᓯᐅᑉ ᑐᓂᓯᕕᒋᕔᑦ ᐊᒧᕅᑎᑦ ᐊᖓᔪᖅᑳᖅᔪᐊᕕᓂᖓᑦᑕ ᓮᕼᐆᓂᐅᑉ ᐊᖓᔪᖅᑲᐅᕕᕕᓂᖓᓂᒃ, ᐹᓴᓂᒥᐅᓪᓗ ᐊᖓᔪᖅᑳᖅᔪᐊᕕᓂᖓᑦᑕ ᐋᒡ ᐊᖓᔪᖅᑲᐅᕕᕕᓂᖓᓂᒃ, ᐃᒡᓗᒐᓴᒡᔪᐊᖏᓐᓂᒃ ᓄᓇᐅᑉ ᐃᓱᖏᑕ ᓇᓗᓁᖅᓯᒪᓂᖏᑦ ᑎᑭᓪᓗᒋᑦ, ᐃᒡᓗᒐᓴᒡᔪᐊᓂᒡᓗ ᓄᓇᐅᑉ ᓯᓚᑖᓃᑦᑐᓂᒃ. 
34ᒑᑎᐅᑉ ᑭᖑᕚᖏᑦ ᐃᒡᓗᒐᓴᒡᔪᐊᑦ ᓴᓇᒋᐊᒃᑲᓐᓂᖅᐰᑦ ᓄᓇᓂ ᑎᐴᓂᒥ ᐊᑕᕉᑎᒥᓗ ᐊᕈᐃᕆᒥᓗ, 
35ᐊᑕᕌᑎ-ᓲᐹᓐᒥᓗ ᔧᔨᕆᒥᓗ ᔪᒡᐱᕼᐊᒥᓗ 
36ᐱᑦ-ᓂᒻᕋᒥ ᐱᑦ-ᕼᐊᕋᒻᒥᓗ, ᐃᒡᓗᒐᓴᒡᔪᐊᓂ ᐊᕙᓗᖅᔪᐊᓕᐅᖅᐳᑦ, ᓰᐱᒃᑯᕕᓕᐅᖅᓗᑎᒡᓗ. 
37ᕉᐱᓂᐅᓪᓗ ᑭᖑᕚᖏᑦ ᐃᒡᓗᒐᓴᒡᔪᐊᑦ ᓴᓇᒋᐊᒃᑲᓐᓂᖅᐰᑦ ᓄᓇᓂ ᕼᐃᓴᐸᓂᒥ ᐃᓕᐊᓕᒥᓗ ᑭᕆᐊᑍᒥᓗ, 
38ᓂᐴᒥ ᐰᓕ-ᒥᐅᓂᒥᓗ (ᑖᒃᑯᐊ ᐊᑎᖏᑦ ᐊᓯᓐᖑᖅᑎᑕᐅᓚᐅᖅᑐᑦ) ᓯᑉᒪᒥᒡᓗ; ᐊᑎᖅᑖᖅᑎᑦᓯᓚᐅᖅᐳᑦ ᐃᒡᓗᒐᓴᒡᔪᐊᓂᒃ ᓴᓇᔭᒥᖕᓂᒃ.
39ᒪᑬᕆᐅᑉ ᒫᓇᓯᐅᑉ ᐃᕐᖕᓂᖓᑕ ᑭᖑᕚᖏᑦ ᐂᓚᐅᖅᐳᑦ ᒋᓕᐊᑎᒧᑦ ᓄᓇᑖᕆᓪᓗᒍ, ᐊᐅᓪᓚᖅᑎᓪᓗᒋᓪᓗ ᐊᒧᕅᑎᑦ ᑕᒫᓂ ᓄᓇᖃᓚᐅᖅᑐᑦ. 
40ᑍᒫᒃ ᒨᓯᓯᐅᑉ ᒋᓕᐊᑎ ᑐᓂᕚ ᒫᓇᓯᐅᑉ ᐃᕐᖕᓂᖓᑕ ᒪᑬᕆᐅᑉ ᑭᖑᕚᖏᓐᓄᑦ, ᑖᒃᑯᐊ ᑕᒫᓂ ᓄᓇᖃᓕᖅᓗᑎᒃ. 
41ᒫᓇᓯᐅᑦᑕᐅᖅ ᐃᕐᖕᓂᖓᑕ ᔧᕆᐅᑉ ᑭᖑᕚᖏᑦ ᑕᒫᓂ ᓄᓇᓖᑦ ᒥᑭᓐᓂᖅᓮᑦ ᓄᓇᑖᕆᕔᑦ, ᐊᑎᖃᖅᑎᓪᓗᒋᓪᓗ ᕼᐆᕕᑎ ᔧᕆᒥᒃ. 
42ᓅᐸᑯᑦᑕᐅᖅ ᐃᒡᓗᒐᓮᑦ ᑭᓇᑎᒥᒃ ᐊᑎᓖᑦ ᑎᒍᒋᕔᑦ, ᐊᑦᑎᖅᓗᒋᓗ ᓅᐸᒥᒃ ᓇᖕᒥᓂᖅ ᐊᑎᕐᖕᒥᓂᒃ.
