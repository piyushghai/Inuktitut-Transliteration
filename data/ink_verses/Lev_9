1ᐅᓪᓗᐃᑦ 8-ᖓᓐᓂ ᒨᓯᓯᐅᑉ ᐂᕈᓂ ᕾᖁᕚ ᐃᕐᖕᓂᖏᓪᓗ, ᐄᓴᕅᓕᒥᐅᓪᓗ ᐊᖓᔪᖅᑳᖏᑦ. 
2ᐂᕈᓂᓗ ᐅᖃᐅᑎᕚ, “ᑐᓂᕐᕈᑎᒃᓴᖃᕆᑦ ᐃᒻᒧᒃᓯᐅᒐᐅᑉ ᓄᕐᕋᖓᓂᒃ ᐊᖑᒻᒥᒃ ᐊᔪᕐᖕᓂᑎᑦ ᐱᓪᓗᒋᑦ, ᑐᓂᕐᕈᑎᒃᓴᖃᒃᑲᓐᓂᕆᓪᓗ ᓰᐱᐅᑉ ᐊᖑᓴᓪᓗᖓᓂᒃ ᐃᑯᐊᓚᓗᒍ ᑐᓂᕐᕈᑎᒃᓴᒥᒃ, ᑕᒪᖏᒡᓗ ᖃᓄᐃᓐᓂᖃᖏᑦᓯᐊᖅᓗᑎᒃ, ᑖᒃᑯᐊᒃ ᐊᑕᓂᐅᑉ ᓵᖓᓄᑦ ᐱᑎᒃᑭᒃ. 
3ᐄᓴᕅᓕᒥᐅᓪᓗ ᐅᖃᐅᑎᒃᑭᑦ ᑐᓂᕐᕈᑎᒃᓴᖃᕆᑦᓯ ᒎᑦᓯᒥᒃ ᐊᖑᓴᓪᓗᕐᖕᒥᒃ ᐊᔪᕐᖕᓂᓯ ᐱᓪᓗᒋᑦ, ᐃᒻᒧᒃᓯᐅᒐᐅᓪᓗ ᓄᕐᕋᖓᓂᒃ, ᓰᐱᐅᓪᓗ ᓄᕐᕋᖓᓂᒃ ᑖᒃᑯᐊᒡᓗ ᐊᕐᕌᒍᖃᖅᑐᒃᓴᐅᕘᒃ ᐊᑕᐅᓯᕐᖕᒥᒃ ᐊᑐᓂᑦ ᖃᓄᐃᓐᓂᖃᖏᑦᓯᐊᖅᓗᑎᒡᓗ, ᑖᒃᑯᐊᒃ ᐃᑯᐊᓚᓗᑎᒃ ᑐᓂᕐᕈᑎᒃᓴᐅᖁᓪᓗᒋᒃ, 
4ᐃᒻᒧᒃᓯᐅᒐᕐᖕᒥᒡᓗ ᓰᐱᐅᓪᓗ ᐊᖑᓴᓪᓗᖓᓂᒃ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑎᒋᓗᒋᒃ, ᐃᑯᐊᓪᓚᓗᒋᒡᓗ ᐊᑕᓂᐅᑉ ᓵᖓᓂ, ᐱᖃᓯᐅᑦᔨᓗᓯᓗ ᓂᐊᖂᔭᓂᒃ ᑐᓂᕐᕈᑎᒃᓴᓂᒃ ᐅᖅᓱᒥᒃ ᐃᓚᖃᖅᓗᒋᑦ. ᐅᓪᓗᒥ ᐊᑕᓂᖅ ᓴᖅᑭᓐᓂᐊᕐᖕᒪᑦ ᐃᓕᑦᓯᓐᓄᑦ.”
5ᑖᒃᑯᓂᖓᓗ ᐊᑐᐃᓐᓇᕈᐃᕗᑦ ᒨᓯᓯᐅᑉ ᐱᖁᔭᖏᓐᓂᒃ ᑐᐱᐅᑉ ᑲᑎᒪᕕᐅᑉ ᓵᖓᓂ, ᐃᓄᒋᐊᒃᑐᖅᔪᐊᓪᓗ ᖃᒡᓕᒋᐊᖅᐳᑦ ᐊᑕᓂᐅᑉ ᓵᖓᓂ. 
6ᒨᓯᓯᓗ ᐅᖃᖅᐳᖅ, “ᐃᒫᒃ ᑕᕝᕙ ᐊᑕᓂᐅᑉ ᐱᖁᕚᓯ, ᐊᑕᓂᐅᑉ ᖃᐅᒪᓂᖓ ᐃᓕᑦᓯᓐᓄᑦ ᑕᑯᒃᓴᐅᖁᓪᓗᒍ.” 
7ᒨᓯᓯ ᐂᕈᓂᒧᑦ ᐅᖃᖅᐳᖅ, “ᑐᓂᕐᕈᓯᖅᕕᖕᒧᑦ ᕾᒋᑦ ᑐᓂᕐᕈᓯᖅᓗᑎᓪᓗ ᐊᔪᕐᖕᓂᑎᑦ ᐱᓪᓗᒋᑦ ᑐᓂᕐᕈᑎᒃᓴᒥᒃ ᐃᑯᐊᓪᓚᒐᒃᓴᒥᒡᓗ ᑐᓂᕐᕈᑎᒃᓴᒥᒃ, ᐃᕝᕕᑦ ᐃᓱᒪᒋᔪᓐᓁᖅᕕᐅᖁᓪᓗᑎᑦ ᐃᓄᐃᓪᓗᑦᑕᐅᖅ ᐱᓪᓗᒋᑦ, ᑐᓂᕐᕈᑎᒋᒍᒃ ᑐᓂᕐᕈᑎᒃᓴᖅ ᐃᓄᐃᑦ ᐱᑦᔪᑎᒋᓗᒋᑦ ᐃᓱᒪᒋᔪᓐᓁᖅᕕᐅᖁᓪᓗᒋᑦ, ᑍᒪᒃ ᐊᑕᓂᖅ ᐱᖁᔨᖕᒪᑦ.”
8ᐂᕈᓂᓗ ᑐᓂᕐᕈᓯᖅᕕᖕᒧᐊᖅᐳᖅ ᐃᒻᒧᒃᓯᐅᒐᐅᑉ ᓄᕐᕋᖓ ᑐᖁᑉᐹ ᓇᖕᒥᓂᖅ ᐊᔪᕐᖕᓂᓂ ᐱᓪᓗᒋᑦ ᑐᓂᕐᕈᑎᒋᓪᓗᒍ. 
9ᐂᕈᓂᐅᓪᓗ ᐃᕐᖕᓂᖏᑕ ᐆᒪᔫᑉ ᐊᐅᖓ ᑐᓂᕚᑦ, ᑎᑭᓂᓗ ᒥᓱᒃᐹ ᑐᓂᕐᕈᓯᖅᕕᐅᓪᓗ ᑎᕆᖅᑯᖏᑦ ᓇᒡᔪᖕᓂᒃ ᑍᔭᐅᔪᑦ ᒥᖑᐊᖅᐰᑦ; ᐊᐅᓪᓗ ᐊᒥᐊᒃᑯᖓ ᑯᕕᕚ ᑐᓂᕐᕈᓯᖅᕕᐅᑉ ᑭᒡᓕᖓᓄᑦ. 
10ᑐᓂᕐᕈᓯᖅᕕᐅᓪᓗ ᖄᖓᓂ ᑐᓐᓄᖓ ᐃᑯᐊᓪᓚᒃᐹ, ᑕᖅᑐᖏᒡᓗ ᑎᖑᖓᑕᓗ ᑭᒃᓴᐅᑎᖓ ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᒃᓴᒥᑦ, ᑍᒫᒃ ᐊᑕᓂᐅᑉ ᒨᓯᓯ ᐱᖁᓚᐅᕐᖕᒪᒍ. 
11ᓂᕿᖓᓕ ᐊᒥᖓᓗ ᐃᑯᐊᓪᓚᒃᐹ ᓄᓇᓖᑦ ᓯᓚᑖᓂ.
12ᑐᓂᕐᕈᑎᒃᓴᖅᓗ ᐃᑯᐊᓚᒐᒃᓴᖅ ᑐᖁᑉᐹ. ᐃᕐᖕᓂᖏᑕᓗ ᑐᓂᕐᕈᑎᐅᔫᑉ ᐊᐅᖓ ᑐᓂᕐᕈᑎᒋᕚᑦ, ᑐᓂᕐᕈᓯᖅᕕᐅᓪᓗ ᓴᓂᕋᖏᒃ ᓯᖅᐸᖅᓴᖅᐰᑦ. 
13ᐃᕐᖕᓂᖏᑕᓗ ᑐᓂᕐᕈᑎᒃᓴᖅ ᑐᓂᐅᖅᑲᖅᐹᑦ ᐊᒡᒍᖅᓯᒪᔪᑦ ᐊᑕᐅᓯᐅᓈᖅᑎᖅᓗᒋᑦ. ᓂᐊᖁᖓ ᐱᖃᓯᐅᑎᓪᓗᒍ, ᐂᕈᓂᐅᓪᓗ ᐃᑯᐊᓪᓚᒃᐰᑦ ᑐᓂᕐᕈᓯᖅᕕᖕᒥ. 
14ᐃᕐᕋᕕᖏᓪᓗ ᐃᕐᕈᖅᑐᖅᐰᑦ ᓂᐅᖏᓪᓗ ᐃᑯᐊᓪᓚᖃᓯᐅᑎᓪᓗᒋᑦ ᑐᓂᕐᕈᑎᒃᓮᑦ ᖄᖏᓐᓂ ᑐᓂᕐᕈᓯᖅᕕᖕᒥ.
15ᐂᕈᓂᐅᓪᓕ ᐃᓄᐃᑦ ᐱᓪᓗᒋᑦ ᑐᓂᕐᕈᑎᒃᓴᖅ ᑕᒪᐅᓐᖓᐅᑎᕚ, ᑖᓐᓇ ᒎᑦᓯᐅᕗᖅ ᑐᓂᕐᕈᑎᒃᓴᖅ ᐃᓄᐃᑦ ᐊᔪᖅᑐᓕᓂᖏᑦ ᐱᓪᓗᒋᑦ, ᑐᖁᑉᐹᓗ ᑐᓂᕐᕈᑎᒋᓪᓗᒍᓗ ᓯᕗᓪᓕᖅᑐᑦ ᑍᒫᓪᓗᐊᖅ. 
16ᐃᑯᐊᓚᓪᓗᓂ ᑐᓂᕐᕈᑎᒃᓴᖅ ᑕᒪᐅᓐᖓᕆᕚ ᑐᓂᕐᕈᑎᒋᕚᓗ ᐱᖁᔭᐅᓯᒪᔪᖅ ᒪᓕᒡᓗᒍ. 
17ᓂᐊᖂᔭᖅᓗ ᑐᓂᕐᕈᑎᒃᓴᖅ ᑕᒪᐅᓐᖓᕆᕚ ᐊᒡᒐᖕᒥᓄᑦ ᑎᒍᓯᓪᓗᓂ ᑖᓐᓇ ᐃᑯᐊᓪᓚᒃᐹ ᑐᓂᕐᕈᓯᖅᕕᖕᒥ, ᐅᓪᓛᒥ ᑐᓂᕐᕈᑎᒋᔭᐅᔪᒧᑦ ᐃᓚᓕᐅᑎᓪᓗᒍ. 
18ᐃᒻᒧᒃᓯᐅᒐᖅᓗ ᑐᖁᒃᑭᕚ ᓰᐱᐅᓪᓗ ᐊᖑᓴᓪᓗᖓ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑎᒋᕚ ᐃᓄᐃᑦ ᐱᓪᓗᒋᑦ. ᐃᕐᖕᓂᖏᑕ ᐆᒪᔫᑉ ᐊᐅᖓ ᑐᓂᕚᑦ, ᐂᕈᓂᐅᓪᓗ ᓯᖅᐸᖅᓴᕈᑎᒋᕚ ᑐᓂᕐᕈᓯᖅᕕᐅᑉ ᓴᓂᕋᖏᓐᓄᑦ. 
19ᐃᒻᒧᒃᓯᐊᒐᐅᓪᓕ ᑐᓐᓄᖏᑦ, ᓰᐱᐅᓪᓗ ᐊᖑᓴᓪᓗᖓᑕ ᐸᒥᐊᓪᓗᖏᒃᑕ ᑐᓐᓄᖏᑦ, ᑕᖅᑐᖏᒡᓗ ᑎᖑᖏᑕᓗ ᑭᒃᓴᐅᑎᖏᑦ; 
20ᑖᒃᑯᐊ ᓴᑭᐊᖏᒃᑕ ᖄᖏᓐᓄᑦ ᐃᓕᕔᑦ, ᐂᕈᓂᐅᓪᓗ ᐃᑯᐊᓪᓚᒃᐰᑦ ᑐᓂᕐᕈᓯᖅᕕᖕᒥ. 
21ᐂᕈᓂᐅᓪᓗ ᐆᒪᔫᑉ ᓴᑭᐊᖏᑦ ᒥᒥᖓᑕᓗ ᑕᓕᖅᐱᐊ ᑐᓂᕐᕈᑎᒋᕔᑦ ᐊᑕᓂᐅᑉ ᓵᖓᓂ, ᑍᒫᒃ ᑐᓂᕐᕈᑎᒋᕔᑦ ᒨᓯᓯᐅᑉ ᐱᖁᔨᓂᖓ ᒪᓕᒡᓗᒍ.
22ᐂᕈᓂᓗ ᐃᓵᒃᐳᖅ ᐃᓄᐃᑦ ᓵᓪᓗᒋᑦ ᓮᒻᒪᖅᑎᓪᓗᒋᓪᓗ. ᑐᓂᕐᕈᓯᕇᕋᒥ ᐊᔪᕐᖕᓂᖅ ᐱᓪᓗᒍ, ᐃᑯᐊᓚᒐᒃᓴᒥᒡᓗ ᑐᓂᕐᕈᓯᕇᕋᒥ, ᐃᓚᒋᔭᐅᑦᓯᐊᕈᒪᓂᕐᖕᒧᓪᓗ ᑐᓂᕐᕈᓯᕇᕋᒥ, ᑐᓂᕐᕈᓯᖅᕕᖕᒥᑦ ᐊᖅᑲᖅᐳᖅ. 
23ᑕᕝᕙ ᒨᓯᓯᒃᑯᒃ ᐂᕈᓂᒃᑯᒃ ᑐᐱᕐᖕᒧᑦ ᑲᑎᒪᕕᖕᒧᑦ ᐃᑎᖅᐴᒃ, ᐊᓂᒐᒥᒡᓗ ᐃᓄᐃᑦ ᑐᒃᓯᐅᑎᓪᓗᒋᑦ ᓮᒻᒪᖅᑎᑉᐰᑦ; ᒎᑎᐅᓪᓗ ᖃᐅᒪᓂᖅᔪᐊᖓ ᑕᑯᒃᓴᐅᓕᖅᐳᖅ ᐃᓄᓕᒫᓄᑦ. 
24ᐃᑯᒪᓗ ᐊᓂᕗᖅ ᐊᑕᓂᐅᑉ ᓇᔪᒐᖓᓂᑦ ᑐᓂᕐᕈᑏᓪᓗ ᐃᑯᐊᓚᒐᒃᓮᑦ ᓄᖑᑉᐰᑦ ᑐᓐᓄᐃᓪᓗ ᑐᓂᕐᕈᓯᖅᕕᐅᑉ ᖄᖓᓃᑦᑐᑦ. ᐃᓄᐃᓪᓗ ᑕᒪᑐᒥᖓ ᑕᑯᒐᒥᒃ, ᕾᒐᓛᖅᐳᑦ ᐹᒻᒪᒡᓗᑎᒡᓗ ᑮᓇᑎᒃ ᓄᓇᒧᑦ ᐊᒃᑐᖅᓗᒍ.
