1“ᕿᓚᐅᔪᑎᑦ ᑐᓵᓚᐅᕆᑦ, ᐅᖃᓪᓚᖕᓂᐊᕋᒪ;
2ᐊᔪᕆᖅᑐᐃᑦᔪᑎᒋᔭᒃᑲ ᓯᓚᓗᒃᑎᑐᑦ ᑲᑕᒐᖅᓕᑦ,
3ᐊᑕᓂᐅᑉ ᐊᑎᖓ ᐅᖃᐅᓯᕆᔪᒪᕙᕋ,
4ᕾᖅᑑᓪᓗᓂ, ᐱᓇᓱᐊᕐᖕᓂᖓ ᐋᖅᑭᑦᓯᐊᖅᓯᒪᕗᖅ;
5ᐃᒻᒥᖕᓂᒃ ᓱᒃᑯᑎᖅᓯᒪᕗᑦ; ᑖᑦᓱᒪᓗ ᕿᑐᕐᖓᕆᓐᖏᓔᑦ, ᐸᓯᔭᒃᓴᐅᒐᒥᒃ:
6ᑍᒫᒃ ᐊᑕᓂᖅ ᐊᑭᓂᐊᖅᕕᒋᕕᓯᐅᒃ?
7ᐅᓪᓗᓂᒃ ᐃᖅᑬᓚᐅᕆᑦᓯ ᑍᑦᓱᒪᓂᐅᓚᐅᖅᑐᓂᒃ;
8ᖁᑦᓯᖕᓂᖅᐹᒍᔪᖅ ᐃᓅᖃᑎᒌᒡᔪᐊᓂᒃ ᓄᓇᑖᖅᑎᑦᓯᓕᕋᒥ;
9ᔧᑰᓪᓕ ᑭᖑᕚᖏᑦ ᓇᖕᒥᓂᖅ ᓂᕈᐊᕆᓚᐅᖅᐰᑦ.
10ᑖᑦᓱᒪ ᓇᓂᓚᐅᖅᐹ ᐃᓄᖃᖏᑦᑐᒦᑎᓪᓗᒍ,
11ᓇᒃᑐᕋᓕᒃᑎᑐᑦ ᐱᐊᕋᕐᖕᒥᓂᒃ ᖃᖓᑕᔭᕆᐅᖅᓮᔪᑎᑐᑦ, ᕿᑐᕐᖓᒥ ᖁᓛᓂ ᖃᖓᑕᔪᑎᑐᑦ,
12ᐊᑕᓂᐅᑉ ᓇᖕᒥᓂᖅ ᑕᓯᐅᓚᐅᖅᐹ,
13ᑖᑦᓱᒪ ᓄᓇᒃᑯᑦ ᐳᖅᑐᔪᑎᒍᑦ ᐃᖏᕐᕋᑎᓚᐅᖅᐹ,
14ᐃᒻᒧᒃᓯᐅᒐᖁᑎᖏᑦ ᒎᑦᓯᖁᑎᖏᓪᓗ ᐃᒻᒧᓕᐊᓘᓚᐅᖅᐳᑦ;
15ᔨᓱᕋᓐᓕ ᖁᐃᒃᓯᓚᐅᖅᐳᖅ, ᐊᑭᕋᖅᑐᓕᖅᓗᓂᓗ;
16ᒎᑎᓐᖑᐊᓄᑦ ᓵᓐᓂᕐᖕᒥᖕᓄᑦ ᐊᑕᓂᕐᖕᒥᒃ ᓂᓐᖓᒃᓮᓪᓗᑎᒃ ᓯᖕᓇᑎᑦᓯᓚᐅᖅᐳᑦ;
17ᐊᓂᕐᖕᓂᖅᓗᖕᓄᑦ ᑐᓂᕐᕈᓯᖃᑦᑕᓚᐅᖅᐳᑦ ᒎᑎᒨᖏᑦᑐᖅ,
18ᐃᓱᒪᒋᔭᖃᓚᐅᓐᖏᓚᑎᑦ ᕾᖅᑐᒥᒃ ᐃᓕᖕᓂᒃ ᕿᑐᕐᖓᖅᑖᓚᐅᖅᑐᒥᒃ,
19ᐊᑕᓂᐅᑉ ᑕᒪᓐᓇ ᑕᑯᒐᒥᐅᒃ ᓂᓐᖓᐅᒪᕕᒋᓕᓚᐅᖅᐰᑦ,
20ᐅᖃᖅᓗᓂᓗ, ‘ᐊᓚᕐᖕᓂᐊᓕᖅᐸᒃᑲ,
21ᒎᑎᓐᖑᐊᖏᓐᓄᑦ ᓂᓐᖓᒃᑎᑕᐅᕗᖓ
22ᓂᓐᖓᐅᓯᕋ ᐃᑯᒪᑎᑐᑦ ᐃᑯᐊᓪᓚᒃᑐᑎᑐᑦ ᑍᒤᓕᖅᐳᖅ,
23ᐱᓂᖅᓗᒃᑕᐅᓇᖅᑐᓄᑦ ᐃᓱᓕᑦᓱᓐᓇᖏᑦᑐᓄᑦ ᑎᑭᑕᐅᑎᑦᓱᒪᕙᒃᑲ
24ᑐᖁᕋᕈᒫᖅᐳᑦ ᐱᖅᓕᕋᖅᓗᑎᒃ ᖃᓂᒪᓐᓇᕐᖕᒧᓪᓗ ᐆᑎᕐᖕᓇᖅᑐᒧᑦ;
25ᐃᒡᓗᖃᖏᑦᑐᓂ ᓴᕕᒡᔪᐊᒧᑦ ᑐᖁᕋᖅᑕᐅᔪᒫᖅᐳᑦ;
26ᐅᖃᕋᔭᓚᐅᕈᒪ, ᐅᖓᓯᒃᑐᒧᑦ ᓯᐊᒻᒪᖅᓕᑦ, ᐳᐃᒍᖅᑕᐅᒐᔭᖅᐳᑦ ᐃᓄᖕᓄᑦ.
27ᐊᑭᕋᖅᑐᖅᑎᖏᑦ ᐱᐅᔪᕆᓂᐊᕋᓱᒋᖏᒃᑯᒃᑭᑦ ᑍᒤᓕᐅᕋᔭᖅᐳᖓ,
28ᐄᓴᕅᓕᒥᐅᑦ ᐃᓅᖃᑎᒌᒡᔪᐊᖑᕗᑦ ᓯᓚᑐᓂᖃᕋᑎᒃ,
29ᓯᓚᑐᒍᑎᒃ ᑕᒪᑐᒥᖓ ᖃᐅᔨᒐᔭᖅᐳᑦ,
30ᖃᓄᖅ ᐊᑕᐅᓯᕐᖕᒧᑦ 1,000-ᑦ ᕿᒫᑎᑕᐅᔪᓐᓇᖅᐹᑦ?
31ᕾᖅᑐᖓᑦ ᕾᖅᑐᖁᑎᑦᑎᑐᑦ ᑍᒤᓐᖏᓚᖅ, ᐊᑭᕋᖅᑐᖅᑎᖏᑦ ᑍᒫᒃ ᐃᓱᒪᖃᖅᐳᑦ.
32ᐊᑭᕋᖅᑐᖅᑎᖏᑦ, ᐱᐅᖏᑦᑐᐊᓘᕗᑦ ᓱᑑᒪᒥᐅᑎᑐᑦ ᒍᒨᕋᒥᐅᓪᓗ ᐱᕈᖅᓰᕕᖏᑎᑐᑦ;
33ᕔᓂᖁᑎᖏᑦ ᖁᒡᓗᒋᐊᑦ ᑐᖁᓐᓇᖅᑐᖏᑎᑐᑦ ᑍᒤᑉᐳᑦ,
34ᐊᑕᓂᐅᑉ ᐃᖅᑲᐅᒪᕔᑦ ᐊᑭᕋᖅᑐᑎᖏᑦ
35ᐊᑭᓂᐊᕐᖕᓂᖅ ᐱᒋᕙᕋ, ᐊᑭᒪᓂᖅᓗ,
36ᐊᑕᓂᐅᑉ ᐃᓄᖁᑎᓂ ᓴᐳᑎᓂᐊᕐᖕᒪᒋᑦ
37ᑕᕝᕙ ᐊᑕᓂᖅ ᐅᖃᕈᒫᖅᐳᖅ, ‘ᓇᐅᒡᓕ ᒎᑎᖏᑦ, ᕾᖅᑐᖏᑦ ᑕᑎᒋᓚᐅᖅᑕᖏᑦ?
38ᓂᕆᑎᖃᑦᑕᓚᐅᖅᐱᓯᐅᒃ ᖁᐃᓂᔪᓂᒃ ᑐᓂᕐᕈᓯᖅᕕᒋᓪᓗᒋᑦ,
39ᒫᓐᓇ ᑕᑯᓕᕆᑦᓯ ᐅᕙᖓᐅᒐᒪ, ᑖᓐᓇᑐᐊᑦᓯᐊᖑᓪᓗᖓ ᒎᑎᐅᒐᒪ;
40ᐊᒡᒐᒃᑲ ᖁᒻᒧᑦ ᐃᓵᒡᓗᒋᑦ,
41ᓴᕕᒡᔪᐊᕋ ᕿᓪᓚᕆᒃᑐᖅ ᐃᐱᒃᓴᕈᒃᑯ,
42ᖃᖅᔪᒃᑲ ᐊᐅᖏᓐᓂᒃ ᑯᑐᖕᓂᐊᖅᐳᑦ,
43ᓂᖅᑐᖅᓯᐅᒃ ᑖᑦᓱᒪ ᐃᓄᖁᑎᖏᑦ, ᐃᓅᖃᑎᒌᒡᔪᐊᖑᔪᓯ;
44ᒨᓯᓯᓕ ᕾᒐᒥ ᐃᓐᖏᕈᓯᐅᑉ ᐅᖃᐅᓯᓕᒪᖏᑦ ᐊᑐᐊᓚᐅᖅᐰᑦ ᐃᓄᐃᑦ ᑐᓵᑎᓪᓗᒋᑦ, ᔮᓱᐊ ᓈᓂᐅᑉ ᐃᕐᖕᓂᖓ ᐊᑐᐊᖅᓯᖃᑎᒋᓪᓗᒍ.
45ᒨᓯᓯᐅᓪᓕ ᑕᒪᒃᑯᐊ ᐅᖃᐅᓰᑦ ᐅᖃᐅᓯᕆᔭᕇᕋᒥᒋᑦ ᐄᓴᕅᓕᒥᐅᓕᒪᓄᑦ, 
46ᐃᓄᖕᓄᑦ ᐅᖃᖅᐳᖅ, “ᐆᒻᒪᑎᑦᓯᓐᓄᑦ ᑐᖅᑯᖅᓯᐅᒃ ᐅᖃᐅᓯᓕᒫᑦ ᐅᖃᐅᓯᕆᔭᒃᑲ, ᒪᓕᒃᑕᒃᓴᕆᕙᓯ ᐅᓪᓗᒥ ᐃᓕᑦᓯᓐᓄᑦ ᐅᖃᐅᓯᕆᓯᒪᔭᒃᑲ, ᕿᑐᕐᖓᑦᓯᓐᓄᑦ ᐊᔪᕆᖅᑐᐃᑦᔪᑎᒋᔭᒃᓴᕆᕙᓯ, ᑖᒃᑯᐊᑦᑕᐅᖅ ᑲᒪᑦᓯᐊᖅᓗᑎᒃ ᒪᓕᖁᓪᓗᒋᑦ ᐱᖁᔧᑦ ᐅᑯᐊ ᐅᖃᐅᓯᓕᒫᖏᓐᓂᒃ. 
47ᐅᑯᐊ ᐊᔪᕆᖅᑑᓰᑦ ᐅᖃᐅᓯᑐᐃᓐᓇᐅᖏᒻᒪᑕ, ᐃᓅᓯᑦᓯᓐᓂᒡᓕ ᐱᑦᔪᑎᖃᖅᐳᑦ, ᐊᑯᓂ ᐃᓅᖁᓪᓗᓯ ᓄᓇᒥ ᔪᐊᕐᑕᓂᐅᑉ ᐊᑭᐊᓂ ᓄᓇᑖᕆᔪᒫᓕᖅᑕᑦᓯᓐᓂ.”
48ᐅᓪᓗᒥ ᑖᑦᓱᒪᓂᑦᓮᓐᓇᖅ ᐊᑕᓂᐅᑉ ᒨᓯᓯ ᐅᖃᐅᑎᕚ, 
49“ᖃᖅᑲᒧᑦ ᐊᐸᕅᒧᑦ ᒪᔪᕋᕆᑦ, ᖃᖅᑲᒧᑦ ᓂᐴᒧᑦ, ᒧᐊᐱᒦᑦᑐᒧᑦ, ᐃᒡᓗᒐᓮᑦ ᔨᕆᑰᑉ ᐊᑭᐊᓃᑦᑐᒧᑦ; ᑕᕝᕙᓐᖓᑦ ᑬᓇᓂᐅᑉ ᓄᓇᖓ ᑕᑯᓂᐊᕋᕕᐅᒃ ᐄᓴᕅᓕᒥᐅᓄᑦ ᑐᓂᓂᐊᖅᑕᕋ ᓄᓇᑖᕆᔭᐅᖁᓪᓗᒍ. 
50ᑕᕝᕙᓂ ᖃᖅᑲᒥ ᑐᖁᓂᐊᕋᕕᑦ ᒪᔪᕋᖅᕕᒋᔭᕐᖕᓂ, ᐊᖓᔪᐃᑦ ᐂᕈᓂ ᑐᖁᓚᐅᕐᖕᒪᑦ ᖃᖅᑲᒥ ᕼᐅᕆᒥ ᓯᕗᓕᕕᓂᓂ ᐃᓚᒋᓪᓗᒋᑦ; 
51ᑕᒪᑦᓯᒃ ᐅᕙᓐᓄᑦ ᓱᖁᓯᔪᐃᑦᑑᓚᐅᖏᓐᓇᑦᓯᒃ ᐄᓴᕅᓕᒥᐅᑦ ᑕᒃᑯᐊᓐᓂ, ᒥᕆᐸᑦ-ᑲᑏᔅ ᐃᒪᖓᑕ ᖃᓂᒋᔮᓂ ᐃᓄᖃᖏᑦᑐᒥ ᔨᓐᒥ, ᐃᓄᐃᑦ ᓵᖏᓐᓂ ᐅᕙᓐᓂᒃ ᐅᐱᓐᓇᖅᑎᑦᓯᓚᐅᖏᓐᓇᕕᑦ. 
52ᓄᓇᓕ ᐅᖓᓯᒋᔮᓂᑦ ᑕᑯᓂᐊᖅᐸᑦ, ᐄᓴᕅᓕᒥᐅᓄᑦ ᑐᓂᓂᐊᖅᑕᕋ ᑕᕝᕗᖓᓕ ᓄᓇᒧᑦ ᐃᑎᕐᖕᓂᐊᓐᖏᓚᑎᑦ.”
