1ᑭᖑᓪᓕᖅᐹᒥᒡᓕ ᖃᑕᓐᖑᑎᒃᑲ, ᖁᕕᐊᓱᒋᑦᓯ ᐊᑕᓂᕐᖕᒥ. ᑎᑎᕋᐅᓯᕆᓚᐅᖅᑕᓐᓂᒃ ᑖᒃᑯᓂᖓᑦᓮᓐᓇᖅ ᑎᑎᕋᕋᓗᐊᕈᒪ ᖃᓄᐃᒃᓴᓐᖏᓚᖓ, ᓴᐳᑎᔭᐅᑦᔪᑎᒋᒃᑲᓐᓂᕐᖕᓂᐊᕋᑦᓯᐅᒃ. 
2ᓯᓔᕐᕆᔭᐅᑦᑍᓕᒋᑦᓯ ᕿᒻᒥᓄᑦ, ᓯᓔᕐᕆᔭᐅᑦᑍᓕᒋᑦᓯ ᐱᐅᖏᑦᑐᒥᒃ ᐱᓇᓱᐊᖅᑐᓄᑦ, ᓯᓔᕐᕆᔭᐅᑦᑍᓕᒋᑦᓯ ᑎᒥᐅᑉ ᐃᓚᖓᓂᒃ ᓇᑲᑎᕆᔨᓄᑦ. 
3ᐅᕙᒍᑦ ᓱᓕᔪᒥᒃ ᑭᐱᔭᐅᓯᒪᕗᒍᑦ, ᒎᑎᒥᒃ ᐱᔨᑦᓯᖅᑐᒍᑦ ᐊᓂᕐᖕᓂᒃᑯᑦ, ᖁᕕᐊᓲᑎᖃᖅᓗᑕᓗ ᔩᓱᓯ ᙭ᔅᑑᓯᒥ, ᑎᒥᐅᑉ ᐱᐅᓯᖓᓂᒃ ᑕᑎᖃᕐᖕᓇᑕ. 
4ᐅᕙᖓᑦᑕᐅᖅ ᓇᖕᒥᓂᖅ ᑕᒪᒃᑯᓂᖓ ᑕᑎᖃᕈᓐᓇᕋᓗᐊᕐᖕᒥᔪᖓ. ᑎᒥᒃᑯᑦ ᐱᐅᓯᕆᔭᐅᔪᓂᒃ ᑕᑎᖃᕈᓐᓇᕋᓱᒋᔪᖃᖅᐸᑦ, ᐱᖃᓗᐊᕋᔭᖅᐳᖓ ᐊᒡᓛᑦ; 
5ᓯᑕᒪᐅᔪᖅᑐᓂᒃ ᐅᓪᓗᖃᓕᖅᑎᓪᓗᖓ ᑭᐱᔭᐅᓐᓂᕋᒪ, ᐃᓅᓕᕐᖕᓂᒃᑯᑦ ᐄᓴᕅᓕᐅᔪᖓ, ᐱᑦᔭᒥᓂᒧᑦ ᑭᖑᕚᖑᓪᓗᖓ, ᐄᑉᐳᕉᓪᓚᕆᐅᔪᖓ ᐊᐅᒃᑯᑦ; ᔫᑎᑦ ᐱᖁᔭᖏᓐᓂᒃ ᒪᓕᖕᓂᒃᑯᑦ ᐹᕋᓯᐅᔪᖓ. 
6ᔫᑎᑦ ᐱᐅᓯᖏᓐᓂᒃ ᐊᓐᓂᕈᓱᖕᓂᕐᖕᒧᑦ ᐅᒃᐱᖅᑑᖃᑎᒌᓂᒃ ᐊᑭᕋᖅᑐᓚᐅᖅᑐᖓ, ᐱᖁᔧᑦ ᓇᓛᒎᕐᖕᓂᕅᓂᖏᑎᒍᑦ ᐸᓯᔭᒃᓴᐅᓚᐅᓐᖏᓚᖓ. 
7ᑕᒪᒃᑯᐊᓕᒫᓪᓕ ᐊᔪᖏᑦᔪᑎᒋᓇᓱᓚᐅᖅᑕᒃᑲ ᒫᓐᓇ ᐊᑑᑎᒃᓴᖃᕈᓐᓃᖅᐳᑦ ᙭ᔅᑑᓯ ᐱᓪᓗᒍ. 
8ᑕᒪᒃᑯᐊᑑᖏᑦᑐᖅᓕ; ᐊᓯᓕᒫᖏᓕᑦᑕᐅᖅ ᐊᑑᑎᒃᓴᖃᕈᓐᓃᖅᐳᑦ ᐱᐅᓂᖅᓴᒻᒪᕆᐊᓗᖕᒥᒃ ᑕᑯᓯᒪᓕᖅᑎᓪᓗᖓ ᑐᑭᓯᓕᖅᑎᓪᓗᖓᓗ ᔩᓱᓯ ᙭ᔅᑑᓯᒥᒃ ᐊᑕᓂᕐᖕᒥᒃ. ᑖᓐᓇᓗ ᐱᓪᓗᒍ ᑕᒪᕐᖕᒥᒃ ᐃᒋᓯᒪᕙᒃᑲ; ᑕᒪᕐᖕᒥᒡᓗ ᐃᒋᑕᒃᓴᑎᑐᑦ ᐃᓱᒪᒋᕙᒃᑲ, ᓲᖑᓯᒃᑲᓐᓂᖁᓪᓗᖓ ᙭ᔅᑑᓯᒥ 
9ᑖᑦᓱᒥᖓᓗ ᐃᓅᖃᑎᖃᑦᓯᐊᕈᓐᓇᖁᓪᓗᖓ, ᐅᕙᓐᓂᑦ ᐱᔪᒥᒃ ᐱᖁᔭᓂᒃ ᒪᓕᖕᓂᒃᑯᑦ ᓇᓛᒎᓐᓂᖃᖁᓇᖓ, ᓇᓛᒎᕐᖕᓂᕐᖕᒥᒡᓕ ᐱᑎᑕᐅᕗᖓ ᐅᒃᐱᕐᖕᓂᐅᑉ ᑲᔪᓯᓂᖓᒍᑦ ᙭ᔅᑑᓯᒥ, ᑕᒪᓐᓇ ᓇᓛᒎᕐᖕᓂᖅ ᒎᑎᒥᑦ ᐱᔪᖅ ᑐᓐᖓᕕᖃᕐᖕᒪᑦ ᐅᒃᐱᕐᖕᓂᐅᑉ ᑲᔪᓯᓂᖓᓂᒃ; 
10᙭ᔅᑑᓯ ᖃᐅᔨᑦᓯᐊᕈᒪᕙᕋ ᒪᑭᓐᓂᖓᑕᓗ ᐱᔪᓐᓇᕐᖕᓂᖓ, ᐊᒃᓱᕈᖅᑎᑕᐅᓂᖓᓗ ᐃᓚᖏᐅᑎᕕᒋᔪᒪᕙᕋ, ᑐᖁᓂᖓᓗ ᐊᑦᔨᒋᔪᒪᓪᓗᒍ, 
11ᐊᔪᕐᖕᓇᖏᑉᐸᑦ ᒪᑭᑎᑕᐅᔪᓐᓇᕈᒪᓪᓗᖓ ᑐᖁᒥᑦ ᐃᓅᓯᕐᖕᒧᑦ.
12ᑕᒪᑐᒥᖓ ᐱᔭᕇᖅᓯᒪᓂᕋᖅᓗᖓ ᐅᖃᓐᖏᓚᖓ ᐅᕝᕙᓗ ᓈᒻᒪᒃᓯᔭᕇᕐᖕᓂᕋᖅᓗᖓᓘᓐᓃᑦ; ᐱᓇᓱᐊᖅᐸᕋᓕ ᓵᓚᖃᐅᑎᒃᓴᖅ ᐱᑖᕆᔪᒪᓪᓗᒍ, ᔩᓱᓯ ᙭ᔅᑑᓯᐅᑉ ᓵᓚᖃᕈᑎᔭᕇᖅᓯᒪᖕᒪᖓ ᐱᑖᕆᓪᓗᓂᖓ ᓇᖕᒥᓂᖅ. 
13ᖃᑕᓐᖑᑎᒃᑲ, ᐃᓱᒪᓐᖏᓚᖓ ᑎᒍᓯᔭᕇᖅᓯᒪᔪᕆᓗᖓ; ᐅᓇ ᑕᕝᕙ ᐊᑕᐅᓯᖅ ᐱᓇᓱᐊᖅᑕᕋ, ᑐᓄᓐᓃᑦᑐᑦ ᐳᐃᒍᖅᐸᒃᑲ ᓯᕗᓂᓐᓃᑦᑐᓪᓗ ᐊᒃᓱᕈᖅᓗᖓ ᓯᕗᒧᐊᒍᑎᒋᓇᓱᐊᖅᐸᒃᑲ, 
14ᓯᕗᒧᐊᑦᓯᐊᕋᓱᐊᖅᐳᖓ ᓵᓚᖃᐅᑎᒃᓴᖅ ᐱᕕᐊᕐᖕᓇᖅᑐᖅᔪᐊᖅ ᐱᑖᕆᔪᒪᓪᓗᒍ ᑕᒪᓐᓇ ᒎᑎᐅᑉ ᕾᖁᔨᑦᔪᑎᒋᖕᒪᒍ ᔩᓱᓯ ᙭ᔅᑑᓯᒥ.
15ᑕᒪᑦᑕ ᐊᓂᕐᖕᓂᒃᑯᑦ ᐱᕈᕇᖅᓯᒪᔪᒍᑦ ᑍᒫᒃ ᐊᑦᔨᒌᒃᑐᒥᒃ ᐃᓱᒪᖃᕆᐊᖃᖅᐳᒍᑦ; ᐊᑦᔨᒋᓐᖏᑕᖓᓂᒡᓕ ᐃᓱᒪᖃᕈᑦᓯ, ᑕᒪᓐᓇ ᒎᑎᐅᑉ ᓴᖅᑭᑎᓐᓂᐊᖅᐹ ᐃᓕᑦᓯᓐᓄᑦ. 
16ᑍᒤᒻᒪᑦ ᑲᔪᓯᓕᖅᑕ ᓱᓕᔪᑦ ᐃᓕᓐᓂᐊᖅᓯᒪᔭᕗᑦ ᒪᓕᒡᓗᒋᑦ.
17ᖃᑕᓐᖑᑎᒃᑲ ᒪᓕᓚᐅᖅᓯᓐᖓ, ᒪᓕᒐᒃᓴᑦᓯᐊᒥᒃ ᐋᖅᑮᓯᒪᒐᑦᑕ ᐃᓕᑦᓯᓐᓄᑦ ᑍᒤᒻᒪᑦ ᒪᓕᒃᑐᑦ ᑕᒪᑐᒥᖓ ᑲᒪᒋᑦᓯᐊᖅᓯᐅᒃ. 
18ᑕᒪᑐᒥᖓ ᐅᓄᖅᑐᐃᖅᓱᖅᓗᖓ ᐅᖃᐅᑎᖃᑦᑕᓚᐅᖅᐸᑦᓯ, ᒫᓐᓇᓕ ᐅᖃᐅᓯᕆᒃᑲᓐᓂᖅᐸᕋ ᖁᕝᕕᐅᖅᓗᖓ, ᐅᓄᕐᖕᒪᑕ ᐃᓅᓯᕐᖕᒥᒍᑦ ᐊᑭᕋᖅᑐᖅᑐᑦ ᙭ᔅᑑᓯᐅᑉ ᓴᓐᓂᖓᔪᓕᖕᒥ ᑐᖁᓂᖓᓂᒃ. 
19ᑖᒃᑯᐊᓕ ᐃᓱᖃᕈᒫᖅᐳᑦ ᐊᓯᕈᖅᑕᐅᓂᕐᖕᒥᒃ, ᐊᕿᐊᕈᕐᖕᒥᖕᓂᒃ ᒎᑎᖃᕐᖕᒪᑕ, ᖁᕕᐊᓲᑎᖃᖅᓗᑎᒡᓗ ᑲᓐᖑᓲᑎᒃᓴᐅᔪᓂᒃ, ᓄᓇᐅᓪᓗ ᐱᖏᓂᒃ ᐃᓱᒪᑐᐊᖃᖅᓗᑎᒃ ᐃᓅᓪᓗᑎᒃ. 
20ᐅᕙᒍᓪᓕ ᓄᓇᒋᔭᕗᑦ ᕿᓚᖕᒦᑉᐳᖅ, ᑕᑉᐹᓐᖓᓪᓗ ᕿᓚᓈᖅᓗᑕ ᐅᑕᖅᑭᕙᕗᑦ ᐱᐅᓕᔨ, ᔩᓱᓯ ᙭ᔅᑑᓯ ᐊᑕᓂᕗᑦ. 
21ᑖᑦᓱᒪ ᑎᒥᕗᑦ ᓴᓐᖐᑦᑐᖅ ᐊᑦᔨᒋᔪᓐᓃᖅᑎᑦᓱᒫᖅᐹ ᑎᒥᒥᓄᑦ ᐱᕕᐊᕐᖕᓇᖅᑐᖅᔪᐊᒧᑦ ᐊᑦᔨᐅᓕᖅᑎᓪᓗᒍ, ᐱᔪᓐᓇᕐᖕᓂᕐᖕᒥᒡᓗ ᑖᑦᓱᒥᖓ ᐊᑐᖅᓗᓂ ᑕᒤᓐᓂᒃ ᓈᓚᒃᑎᑦᓯᔪᓐᓇᖅᐳᖅ ᐃᒻᒥᓄᑦ.
