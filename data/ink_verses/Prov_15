1ᓂᑲᒍᓱᒡᓗᓂ ᐅᖃᐅᑦᔨᔪᖅ ᓂᓐᖓᐅᒪᓂᕐᖕᒥᒃ ᓮᒻᒪᖅᑎᑦᓯᕗᖅ,
2ᓯᓚᑐᔫᑉ ᐅᖃᐅᓯᖏᑦ ᖃᐅᔨᒪᓂᕐᖕᒥᒃ ᓴᖅᑭᑎᑦᓯᕗᑦ,
3ᐊᑕᓂᖅ ᑕᐅᑐᒃᐳᖅ ᓇᓃᑦᑐᓕᒫᓂᒃ,
4ᓇᒡᓕᒍᓱᒡᓗᓂ ᐅᖃᐅᑦᔨᔫᑉ ᐅᖃᐅᓯᖏᑦ ᓇᐹᖅᑑᕗᖅ ᐃᓅᓯᖃᕐᖕᓇᖅᑐᖅ,
5ᓯᓔᑦᑑᑉ ᐊᑖᑕᒥ ᐅᖃᐅᑦᔪᐃᓂᖏᑦ ᓇᕐᕈᒋᕔᑦ;
6ᐃᓱᐊᖅᑐᒥᒃ ᐃᓅᓯᖃᖅᑑᑉ ᐃᒡᓗᖓ ᐅᓄᖅᑐᓂᒃ ᐱᒃᑯᒥᓇᖅᑐᓂᒃ ᐱᑕᖃᖅᐳᑦ,
7ᓯᓚᑐᔫᑉ ᐅᖃᐅᓯᖏᑦ ᓯᐊᒻᒪᖅᑎᑦᓯᕗᑦ ᖃᐅᔨᒪᓂᕐᖕᒥᒃ,
8ᐱᐅᖏᑦᑐᑦ ᑐᓂᕐᕈᑎᖏᑦ ᐊᑕᓂᐅᑉ ᓇᕐᕈᒋᕔᑦ,
9ᐱᐅᖏᑦᑐᑦ ᐊᖅᑯᑎᖏᑦ ᐊᑕᓂᐅᑉ ᓇᕐᕈᒋᕔᑦ,
10ᐊᑦᑕᕆᔭᐅᓇᓂ ᓱᒋᐊᖅᑕᐅᓂᖅ ᐊᑐᖅᑕᐅᕗᖅ ᐊᖅᑯᒻᒥᒃ ᕿᒤᔪᓄᑦ,
11ᑲᑉᐱᐊᓇᖅᑐᕕᒃ ᐊᓯᕈᖅᑕᐅᓇᖅᑐᖅᓗ ᐊᑕᓂᐅᑉ ᓵᖓᓂᑉᐳᑦ,
12ᒥᑕᐅᑎᒃᓴᕋᔪᒃᑐᑦ ᐃᓂᖅᑎᖅᑕᐅᔪᒪᕙᓐᖏᓚᑦ;
13ᐆᒻᒪᑎᖃᖅᑐᖅ ᖁᕕᐊᓱᒃᑐᒥᒃ ᖁᕕᐊᓱᖕᓂᖓ ᑕᑯᒃᓴᐅᕗᖅ ᑮᓇᕐᖕᒥᒍᑦ,
14ᑐᑭᓯᐅᒪᔪᒥᒃ ᐃᓱᒪᖃᖅᑐᖅ ᕿᓂᖅᐳᖅ ᖃᐅᔨᑎᑕᐅᓂᕐᖕᒥᒃ,
15ᐊᒃᓱᕈᕐᖕᓇᖅᑐᓄᑦ ᐅᖁᒤᒃᓴᕐᖕᓇᖅᑐᒦᑦᑐᑦ ᐅᓪᓗᖏᑦ ᐱᐅᖏᑦᑐᐃᓐᓇᐅᔮᖅᐳᑦ,
16ᐱᖃᑦᓯᐊᖏᓐᓂᖅ ᐱᐅᓂᖅᓴᐅᕗᖅ ᐊᑕᓂᕐᖕᒥᒃ ᓯᕘᕋᒋᔭᖃᖅᑐᒧᑦ,
17ᓇᒡᓕᒃᑎᒌᖕᓂᖃᖅᓗᓂ ᐱᕈᖅᑐᕕᓂᕐᖕᓂᒃ ᐅᓐᓄᒍᒻᒥᑖᖃᕐᖕᓂᖅ ᐱᐅᓂᖅᓴᐅᕗᖅ,
18ᓂᓐᖓᒃᓴᕅᑦᑐᖅ ᐊᑭᕋᖅᑑᑎᑦᔪᑎᒃᓴᓂᒃ ᓴᖅᑭᑎᕆᕗᖅ,
19ᐃᕿᐊᑦᑕᐅᑉ+ ᐊᑐᖅᑕᖓ ᐱᕈᖅᕕᐅᕗᖅ ᐅᖅᐱᖕᓂᑦ ᑲᑭᓪᓚᐅᑎᓕᖕᓂᒃ
20ᐃᕐᖕᓂᐅᑉ ᓯᓚᑐᔫᑉ ᐊᑖᑕᓂ ᖁᕕᐊᓱᒃᑎᑉᐹ,
21ᓯᓔᕐᕈᖅᑐᕐᖕᓃᑦ ᖁᕕᐊᒋᔭᐅᕗᑦ ᓯᓔᑦᑐᓄᑦ,
22ᐅᖃᖃᑎᒃᓴᖃᖏᑦᑐᒥ ᐊᑐᒐᒃᓴᓕᐊᖑᔪᑦ ᑕᒻᒪᕈᓐᓇᖅᐳᑦ,
23ᐊᖑᑦ ᖁᕕᐊᓱᒃᑎᑕᐅᕗᖅ ᑭᐅᑦᔪᑎᒃᓴᖃᑦᓯᐊᕌᖓᒥ,
24ᓯᓚᑐᔫᑉ ᐊᖅᑯᑎᖓ ᖁᒻᒧᑦ ᐃᖏᕐᕋᕗᖅ ᐃᓅᓯᕐᖕᒧᑦ,
25ᐊᑕᓂᐅᑉ ᐱᐅᔪᕆᔪᑦ ᐊᖏᕐᕋᖏᑦ ᐊᓯᕈᕐᖕᓂᐊᖅᐰᑦ,
26ᐱᐅᖏᑦᑑᑉ ᐃᓱᒪᒋᔭᖏᑦ ᐊᑕᓂᐅᑉ ᓇᕐᕈᒋᕔᑦ,
27ᓂᐊᖂᔭᒃᓴᓂᒃ ᒥᖕᓂᑐᔫᑉ ᐱᕋᔭᖕᓂᒃᑯᑦ ᑮᓇᐅᔭᖅᑖᕈᒪᓂᕐᖕᒧᑦ ᐃᒡᓗᒥᐅᖃᑎᓂ ᐃᓱᐊᖏᑦᑐᒦᑎᑉᐰᑦ,
28ᐃᓱᐊᖅᑐᑦ ᐃᓱᒪᒃᓴᖅᓯᐅᖅᑳᖅᐳᖅ ᑭᐅᑦᔪᑎᒋᓂᐊᖅᑕᒥᓂᒃ,
29ᐊᑕᓂᖅ ᐅᖓᓯᒃᐳᖅ ᐱᐅᖏᑦᑐᓄᑦ,
30ᐃᔨᐅᑉ ᖃᐅᒪᔪᒦᓐᓂᖓ ᐆᒻᒪᑎᐅᑉ ᖁᕕᐊᓱᖕᓂᕆᕚ,
31ᓯᐅᑏᒃ ᐃᓅᓯᕐᖕᒨᖓᔪᓂᒃ ᓱᐊᒃᑕᐅᓂᕐᖕᒥᒃ ᑐᓴᖃᑦᑕᖅᑑᒃ,
32ᐃᓂᖅᑎᖅᑕᐅᑦᔪᑎᒥᓂᒃ ᑲᒪᔪᒪᖏᑦᑐᖅ ᑕᕐᖕᓂᕐᖕᒥᓂᒃ ᓇᕐᕈᕗᖅ
33ᐊᑕᓂᕐᖕᒥᒃ ᓯᕘᕋᓂᖅ ᐊᔪᕆᖅᑐᐃᓂᐅᕗᖅ ᓯᓚᑐᓂᕐᖕᒥᒃ
