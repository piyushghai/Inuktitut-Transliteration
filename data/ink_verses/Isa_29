1ᑕᑯᒋᑦ ᐊᕅᐅᓪ, ᐊᕅᐅᓪ ᐃᒡᓗᒐᓴᒡᔪᐊᑦ ᑍᕕᑎᐅᑉ ᑕᖕᒫᖅᓯᒪᕕᒋᓚᐅᖅᑕᖏᑦ! ᐊᕐᕌᒍ ᐊᕐᕌᒍᒥᒃ ᐃᓚᒃᑲᓐᓂᖅᓕ; ᓇᓪᓕᐅᓐᓂᖅᓯᐅᕐᖕᓂᖏᑦ ᐃᓱᓕᖁᓇᒋᑦ. 
2ᐃᓱᐃᓪᓕᐅᖅᑎᑦᓴᕆᐊᖃᖅᐸᕋᓕ ᐊᕅᐅᓪ, ᑕᒪᓐᓇ ᓇᓪᓕᐅᑎᒃᐸᑦ ᕿᒃᓵᖕᓂᖃᕈᒫᖅᐳᖅ ᐅᒡᒍᐊᕐᖕᓂᖃᖅᓗᓂᓗ, ᑕᒪᑐᒪᓕ ᑭᖑᓂᖓᒍᑦ ᐂᕆᐅᓪᓚᕆᐅᓕᕈᒫᖅᐳᖅ ᐅᕙᓐᓄᑦ. 
3ᓯᓚᑎᑦᓯᓐᓂ ᑕᖕᒫᖅᓯᒪᔪᒫᖅᐳᖓ ᐊᕙᑕᖏᖅᓯᒪᓗᑎᑦ, ᐃᒡᓗᒐᓴᒡᔪᐊᓂᒃ ᓵᓚᖃᕋᓱᒃᑐᖅᓯᐅᑎᓂᒃ ᓴᓇᔪᒫᖅᐳᖓ ᐳᖅᑐᔪᓂᒡᓗ ᐃᒡᓗᓕᐅᖅᓗᖓ, ᐃᒡᓗᒐᓴᒡᔪᐊᓂᒃ ᓵᓚᖃᕋᓲᑎᓂᒃ ᓴᓇᔪᒪᕗᖓ ᐃᓕᖕᓂᒃ ᐊᑭᕋᖅᑐᖅᓗᖓ. 
4ᓄᓇᖅᔪᐊᑉ ᐃᓗᐊᓂᑦ ᐃᑎᔪᒥᑦ ᓂᓪᓕᐊᓕᕈᒫᖅᐳᑎᑦ, ᓂᐱᑭᑦᑑᓗᑎᑦ ᐅᖃᐅᓯᖅᑎᑦ ᑐᓴᖅᓴᐅᔪᒫᖅᐳᑦ ᓄᓇᐅᑉ ᐃᓗᐊᓂᑦ ᐊᓂᕐᖕᓂᑐᐃᓐᓇᐅᑉ ᓂᐱᖓᑐᑦ, ᓂᐲᑦ ᐃᓯᑦᔪᒃᑐᑎᑐᑦ ᓴᓂᕐᖕᓂᑦ ᐱᔪᒫᖅᐳᖅ. 
5ᐊᑭᕋᑎᑦ ᐅᓄᖅᑐᖅᔪᐊᑦ ᐳᔪᖅᓗᒃᑎᑐᑦ ᒥᑭᔫᑎᑐᑦ ᑍᒤᑦᓱᒫᖅᐳᑦ, ᐅᓄᖅᑐᖅᔪᐊᑦ ᓂᑲᒍᓱᖃᖏᑦᑐᑦ ᓂᐊᖂᔭᒃᓴᐅᑉ ᓴᓂᖓᑐᑦ ᑎᒃᑕᐅᔪᑐᑦ ᐊᑦᔨᖃᕈᒫᖅᐳᑦ, ᑕᕝᕙᓐᖓᑦᓮᓐᓇᖅ, ᑕᕝᕙᑦᓴᐅᑎᒋᓗ. 
6ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦᑕ ᑎᑭᕝᕕᒋᔪᒫᖅᐹᓯ ᑲᓪᓕᕐᖕᒧᑦ, ᓄᓇᐅᓪᓗ ᓴᔪᒃᐱᓗᖕᓂᖓᓄᑦ, ᓂᐱᖅᑯᖅᑐᔪᖅᔪᐊᒧᓪᓗ, ᐊᓄᕆᖅᔪᐊᒧᓪᓗ ᑬᕙᑦᑐᒧᑦ, ᐊᖅᑯᓇᖅᔪᐊᒧᓪᓗ, ᐃᑯᐊᓚᔪᖅᔪᐊᒧᓪᓗ ᓄᖒᑦᓯᔪᒧᑦ. 
7ᐃᓅᖃᑎᒌᒡᔪᐊᓂᓪᓗ ᐊᑦᔨᒌᖏᑦᑐᓂᑦ ᐱᓯᒪᓪᓗᑎᒃ ᐅᓇᑕᕆᐊᓚᐅᖅᑐᑦ ᐃᒡᓗᒐᓴᒡᔪᐊᓂᒃ ᐊᕅᐅᓪᒥᒃ, ᒎᑎᐅᑉ ᑐᓂᕐᕈᓯᖅᕕᖁᑎᖓᓂᒃ ᐱᑕᖃᖅᑐᒥᒃ ᐅᓇᑕᐅᑎᖏᑦ ᐊᐅᓚᑦᔪᑎᓕᒫᖏᓪᓗ ᑕᕝᕔᓐᓇᖅ ᐱᑕᖃᓚᐅᖅᓯᒪᖏᑦᑐᑎᑐᑦ ᓄᖑᑕᐅᔪᒫᖅᐳᑦ ᓯᓐᓇᒃᑐᖅᑎᑐᑦ ᐅᓐᓄᐊᒥ ᐃᓱᒪᒋᔭᐅᑐᐃᓐᓇᖅᑐᕕᓂᖅᑎᑐᑦ. 
8ᐊᑦᔨᖃᕈᒫᖅᐳᑦ ᐊᖑᒻᒥᒃ ᑳᒃᑐᒥᒃ ᓂᕆᓗᓂ ᓯᓐᓇᒃᑑᒪᔪᒥᒃ ᐃᖅᑯᒻᒪᕋᒥ ᓱᓕ ᑳᒡᓗᓂ ᐃᖅᑯᒻᒪᖅᑐᑐᑦ, ᐅᕝᕙᓘᓐᓃᑦ ᐃᒥᕈᖕᓂᕐᖕᒧᑦ ᖀᓕᖅᑐᑎᑐᑦ ᓯᓐᓇᒃᑑᒪᔪᒥᒃ ᐃᒥᖅᓗᓂ ᐃᖅᑯᒻᒪᖅᐳᖅ ᐃᒡᒋᐊᖓ ᓱᓕ ᓴᓗᐊᖓᑎᓪᓗᒍ ᐃᒥᕈᖕᓂᕐᖕᒧᑦ, ᑍᒤᑦᓱᒫᖅᐳᑦ ᐃᓅᖃᑎᒌᒡᔪᐊᑦ ᓇᑭᑐᐃᓐᓈᖅᓯᒪᔪᑦ ᖃᖅᑲᒥᒃ ᓮᐅᓂᒥᒃ ᐅᓇᑕᖃᑎᖃᕋᓱᐊᖅᑐᑦ.
9ᑕᑕᒥᓕᕆᑦᓯ ᑲᒪᓂᐊᖅᓗᓯᓗ, ᐃᓕᑦᓯᓐᓂᒃ ᑕᐅᑐᒍᓐᓃᖅᑎᓕᕆᑦᓯ ᑕᑯᔪᓐᓁᓪᓕᓗᓯᓗ! ᐋᖓᔮᕆᑦᓯ ᕔᓂᒨᖏᑦᑐᖅ ᐅᕐᕈᔮᕆᑦᓯ, ᕔᓂᒥᒃ ᐃᒥᕐᖕᓂᕐᖕᒨᖏᑦᑐᖅ. 
10ᐊᑕᓂᐅᑉ ᐊᓂᕐᖕᓂᕐᖕᒥᒃ ᑯᕕᓯᕕᒋᖕᒪᓯ ᐃᑎᔪᒥᒃ ᓯᓂᒃᑎᑦᓯᔪᒥᒃ, ᐃᔨᓯᓗ ᐅᐃᑕᔪᓐᓁᓪᓕᑎᓪᓗᒋᑦ, ᒎᑎᐅᓪᓗ ᐱᔪᖃᓛᖅᑐᒥᒃ ᐅᖃᕐᑎᖏᑕ ᓂᐊᖁᓯ ᐅᓕᒃᐰᑦ, ᓯᕗᓂᒃᓴᒥᒃ ᓇᓚᐅᑦᑍᔩᑦ. 
11ᑕᑯᑎᑕᐅᓂᖅ ᑕᒪᓐᓇ ᐃᓘᓐᓈᑦ ᐃᓕᑦᓯᓐᓄᑦ ᐱᑎᑕᐅᒐᓗᐊᖅᐳᖅ ᐃᓄᖕᒧᑦ ᐊᒡᓚᓂᒃ ᐊᑐᐊᖅᓯᔪᓐᓇᖅᑐᒧᑦ ᑐᓂᔭᐅᔪᑎᑐᑦ ᓇᕿᑦᔪᓯᖅᓯᒪᓪᓗᑎᒃ, ᐅᖃᐅᑎᓪᓗᒍᓗ, “ᐅᑯᐊ ᐊᑐᐊᒃᑭᑦ,” ᑖᓐᓇᓗ ᐅᖃᖅᐳᖅ, “ᐊᑐᐊᕈᓐᓇᓐᖏᓚᒃᑲ ᓇᕿᑦᔪᓯᖅᓯᒪᖕᒪᑕ.” 
12ᑕᕝᕙ ᐊᒡᓔᑦ ᑐᓂᔭᐅᕗᑦ ᐊᑐᐊᖅᓯᔪᓐᓇᖏᑦᑐᒧᑦ, ᐅᖃᐅᑦᔭᐅᓗᓂ, “ᐅᑯᐊ ᐊᑐᐊᒃᑭᑦ.” ᐅᖃᖅᐳᖅ “ᐊᑐᐊᖅᓯᔪᓐᓇᓐᖏᓚᖓ.” 
13ᑍᒤᒻᒪᑦ ᐊᑕᓂᖅ ᐅᖃᖅᐳᖅ, “ᐃᓄᐃᑦ ᐅᑯᐊ ᖃᓂᕐᖕᒥᖕᓄᑦ ᖃᓂᑦᑑᓇᓱᐊᖅᐳᑦ ᐅᐱᒋᓪᓗᖓᓗ ᑲᓂᕐᖕᒥᖕᓄᑦ, ᐆᒻᒪᑎᖏᑕᓕ ᐅᖓᓯᒋᕚᖓ, ᐅᕙᓐᓂᒡᓗ ᐃᓕᕋᓱᖕᓂᖏᑦ ᐃᓄᐃᑦ ᐱᖁᔨᓂᖏᓐᓂᒃ ᒪᓕᒡᓗᑎᒃ. 
14ᑍᒤᒻᒪᑦ ᓱᓕ ᑲᒪᓇᖅᑐᓂᒃ ᐅᑯᐊ ᐃᓄᐃᑦ ᐱᓂᐊᖅᕕᒋᔪᒪᕙᒃᑲ, ᑕᑕᒥᓇᖅᑐᓂᒃ ᖁᐊᖅᓵᖓᓇᖅᑐᓂᒡᓗ; ᓯᓚᑐᔪᖁᑎᖏᓪᓗ ᐊᑐᕈᓐᓃᕈᒫᖅᐳᑦ, ᐃᓄᖏᑕᓗ ᓇᓗᓇᖅᑐᓂᒃ ᖃᐅᔨᔪᓐᓇᕐᖕᓂᖏᑦ ᒪᑐᓯᒪᓕᕈᒫᖅᐳᖅ.”
15ᑲᑉᐱᐊᓐᓇᒦᒃ ᐃᑎᔪᒥᒃ ᐃᔨᖅᓯᒪᓇᓱᒃᑐᑦ ᐊᑕᓂᕐᖕᒧᑦ ᐃᓱᒪᓕᐅᕈᑎᒋᔭᒥᖕᓂᒃ, ᐱᓂᐊᕐᖕᓂᖏᑦ ᑖᖅᑐᒦᑦᑐᑦ; ᐅᖃᖅᓗᑎᒃ, “ᑭᐊ ᑕᑯᓐᓇᖅᐹᑎᒍᑦ? ᑭᐊᓗ ᖃᐅᔨᒪᕚᑎᒍᑦ?” 
16ᓱᓇᓕᒫᑦ ᒧᒥᒃᑎᑉᐰᑦ! ᐃᓗᓕᖁᑎᓂᒃ ᒪᕐᕋᓕᐅᖅᑎ ᐃᓗᓕᖁᑎᓕᐊᒃᓴᖅ ᒪᕐᕋᐅᑎᓪᓗᒍ ᑕᑯᓐᓇᖅᑕᐅᔪᓐᓇᖅᐹ? ᓴᓇᔭᐅᓯᒪᔪᖅ ᓴᓇᔨᒥᓄᑦ ᐅᖃᕈᓐᓇᖅᐹ? “ᑖᑦᓱᒪ ᓴᓇᓚᐅᓐᖏᓛᖓ”; ᐅᕝᕙᓗ ᑕᐅᑦᑐᓕᐅᖅᑕᐅᔪᖅ ᑕᐅᑦᑐᓕᐅᖅᑎᒥᓂᒃ ᐅᖃᐅᓯᖃᕈᓐᓇᕆᕚ? “ᐅᓇ ᑐᑭᓯᐅᒪᖏᑦᑐᖅ.” 
17ᐱᔪᖃᓚᐅᖏᒃᑲᓗᐊᖅᑎᓪᓗᒍ, ᐊᑯᓂᐊᓘᖏᑦᑐᖅ ᓕᐸᓇᓂ ᐱᕈᖅᓰᕕᑦᓯᐊᑐᐃᓐᓇᐅᓕᕈᒫᖅᐳᖅ, ᐱᕈᖅᓰᕕᒃ ᓂᕿᒃᓴᓕᐅᖅᕕᒃ ᓇᐹᖅᑐᓕᒡᔪᐊᖑᔪᓐᓇᖅᐹ? 
18ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ, ᑐᓵᖏᑦᑐᖅ ᑐᓵᓕᕈᒫᖅᐳᖅ ᐊᒡᓔᑦ ᐅᖃᐅᓯᖏᓐᓂᒃ ᐅᖃᓕᒫᖅᑐᒥᒃ, ᑕᐅᑐᖏᑦᑐᖅᓗ ᑖᖅᓯᐅᖅᓗᓂ ᐃᓅᔪᖅ, ᑕᐅᑐᓕᕈᒫᖅᐳᖅ. 
19ᒥᑭᒡᓕᑎᖅᓯᒪᔪᖅ ᖁᕕᐊᓇᖅᑐᒥᒃ ᓄᑖᒥᒃ ᐱᑎᑕᐅᔪᒫᖅᐳᖅ ᐊᑕᓂᕐᖕᒥᒃ ᖁᕕᐊᓲᑎᖃᓕᖅᓗᓂ, ᐊᒃᓱᔪᓪᓗ ᐃᓄᐃᑦ ᐊᑯᕐᖓᓐᓂ ᖁᕕᐊᓲᑎᖃᓕᕈᒫᖅᐳᑦ ᐄᓴᕅᓕᒥᐅᑦ ᐃᑦᔪᕐᖕᓁᑦᑐᖁᑎᖓᓐᓂᒃ. 
20ᓂᑲᒍᓱᖃᖏᑦᑐᖅ ᓱᓇᐅᔪᓐᓃᕈᒫᖅᐳᖅ, ᒥᑕᐅᑎᒃᓴᖅᑎᓗ ᒥᑕᐅᑎᖃᕈᓃᖅᓗᓂ, ᐊᔪᖅᑐᓕᔪᒪᓪᓗᑎᒡᓗ ᐅᑕᖅᑭᔪᓕᒫᑦ ᐊᓯᕈᖅᑕᐅᔪᒫᖅᐳᑦ. 
21ᓇᓪᓕᐊᑦ ᐅᖃᐅᓯᕐᖕᒧᑦ ᐃᓄᖕᒥᒃ ᐸᓯᔭᒃᓴᓐᖑᖅᑎᑦᓯᔪᓐᓇᖅᐹ, ᐱᔭᐅᑦᔪᑎᒃᓴᖓᓂᒡᓗ ᐋᖅᑭᒃᓯᓗᓂ ᐃᑎᖅᑕᖅᕕᖕᒥ, ᐱᑦᔪᑎᒃᓴᖃᕋᓂᓗ ᐸᓯᔭᒃᓴᐅᑎᑦᓯᓗᓂ ᑕᒻᒪᓚᐅᖏᑦᑐᒥᒃ. 
22ᑍᒤᒻᒪᑦ ᐊᑕᓂᖅ ᐅᖃᖅᐳᖅ, ᐱᐅᓕᒃᓯᓚᐅᖅᑐᖅ ᐂᕝᕙᕋᕼᐋᒻᒥᒃ, ᔧᑰᑉ ᑭᖑᕚᖏᑦ ᐱᓪᓗᒋᑦ: “ᔧᑰᑉ ᑭᖑᕚᖏᑦ ᑲᓐᖑᓱᒃᑎᑕᐅᓂᐊᕈᓐᓃᖅᐳᑦ, ᑮᓇᖏᓪᓗ ᐊᐅᖃᕈᓐᓃᖃᑦᑕᕐᖕᓂᐊᕈᓐᓃᖅᓗᑎᒃ ᑲᓐᖑᓱᖕᓂᕐᖕᒧᑦ; 
23ᑭᖑᕚᒥᖕᓂᒃ ᑕᑯᓕᕈᑎᒃ, ᐊᒡᒐᓐᓄᑦ ᓴᓇᓚᐅᖅᑕᓐᓂᒃ, ᐊᑯᓐᓂᕐᖕᒥᖕᓂ ᐊᑎᕋ ᐃᑦᔪᕐᖕᓁᑎᑦᓱᒫᖅᐹᑦ; ᔧᑰᑉ ᐃᑦᔪᕐᖕᓁᑦᑐᖁᑎᖓ ᐃᑦᔪᕐᖕᓁᑎᑦᓱᒫᖅᐹᑦ, ᑕᑕᒥᓐᓂᐊᖅᓗᑎᒡᓗ ᐄᓴᕅᓕᒥᐅᑦ ᒎᑎᖓᓐᓂᒃ. 
24ᐊᓂᕐᖕᓂᕐᖕᒥᒍᑦ ᓯᓔᑦᑑᒐᓗᐊᑦ ᑐᑭᓯᓂᖃᓕᕈᒫᖅᐳᑦ, ᓈᒻᒪᒃᓴᓐᖏᒐᔪᒃᑑᒐᓗᐊᓪᓗ ᐊᔪᕆᖅᑐᖅᑕᐅᓂᕐᖕᒥᒃ ᖁᕕᐊᒋᔭᖃᓕᖅᓗᑎᒃ.”
