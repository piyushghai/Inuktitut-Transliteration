1ᐊᑕᓂᐅᑉ ᐃᓔᑦᔭᒥᒃ ᕿᓚᓕᐊᕈᑦᔨᕕᒃᓴᖓ ᐅᓚᓗᔭᒃᑯᑦ ᖃᒡᓕᓕᖅᑎᓪᓗᒍ, ᐃᓔᑦᔭᓗ ᐃᓔᓴᓗ ᒋᐅᓪᒐᐅᓪᒥᓐᖔᖅᓗᑎᒃ ᐱᓱᖃᑎᒌᓚᐅᖅᐴᒃ. 
2ᐃᓔᑦᔭᐅᑉ ᐃᓔᓴ ᐅᖃᐅᑎᕚ, “ᑕᒫᓂᒋᑦ, ᐊᑕᓂᐅᑉ ᐱᑎᓕᒧᐊᖁᖕᒪᖓ.” ᐃᓔᓴᐅᓪᓕ ᐅᖃᐅᑎᕚ, “ᐊᑕᓂᖅ ᐃᓅᖕᒪᑦ, ᐃᕝᕕᓪᓗ ᐃᓅᓂᕐᖕᓂ, ᕿᒪᖕᓂᐊᓐᖏᓚᒋᑦ.” ᑕᕝᕙ ᑕᒪᕐᖕᒥᒃ ᐱᑕᓕᓕᐊᓕᖅᐴᒃ. 
3ᒎᑎᐅ ᐱᔪᖃᓛᖅᑐᒥᒃ ᐅᖃᖅᑎᖏᑦ ᐱᑎᓕᒦᑦᑐᑦ ᐃᓔᓴ ᐅᐸᒡᓗᒍ ᐅᖃᐅᑎᕚᑦ, “ᖃᐅᔨᒪᕖᑦ ᐊᖓᔪᖅᑳᑦ ᐊᑕᓂᕐᖕᒧᑦ ᐅᓪᓗᒥ ᐂᔭᐅᓂᐊᕐᖕᓂᖓᓂᒃ?” ᐃᓔᓴᐅᑉ ᑭᐅᕔᑦ, “ᖃᐅᔨᒪᔪᖓ, ᐅᖃᐅᓯᕆᑦᑍᓕᓯᐅᒃ.” 
4ᐊᒻᒪ ᐃᓔᑦᔭᐅᑉ ᐃᓔᓴ ᐅᖃᐅᑎᓕᕆᕚ, “ᐃᓔᓵ ᑕᒫᓃᒋᑦ, ᐊᑕᓂᐅᑉ ᔨᕆᑯᒧᑦ ᐂᖁᖕᒪᖓ.” ᐃᓔᓴᐅᑉ ᑭᐅᕚ, “ᐊᑕᓂᖅ ᐃᓅᖕᒪᑦ, ᐃᕝᕕᓪᓗ ᐃᓅᓂᕐᖕᓂ ᕿᒪᖕᓂᐊᓐᖏᓚᒋᑦ.” ᑕᒪᕐᖕᒥᒃ ᐊᒻᒪ ᔨᕆᑯᓕᐊᓕᕆᕘᒃ. 
5ᐊᒻᒪ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑦ ᔨᕆᑯᒦᑦᑐᑦ ᐃᓔᓴ ᐅᐸᒡᓗᒍ ᐅᖃᐅᑎᕚᑦ, “ᖃᐅᔨᒪᕖᑦ ᐊᖓᔪᖅᑳᑦ ᐊᑕᓂᐅᑉ ᐅᓪᓗᒥ ᐊᐅᓪᓚᕈᑎᓂᐊᕐᖕᒪᒍ?” ᑭᐅᒋᕔᑦ, “ᖃᐅᔨᒪᕗᖓ, ᐅᖃᐅᓯᕆᑦᑍᓕᓯᐅᒃ.” 
6ᐃᓔᑦᔭᐅᑉ ᐊᒻᒪ ᐅᖃᐅᑎᓕᕆᕚ, “ᑕᒫᓂᒋᑦ, ᐊᑕᓂᐅᑉ ᑰᖕᒧᑦ ᔪᐊᕐᑕᓂᓕᐊᖁᖕᒪᖔ.” ᐃᓔᓴᐅᑉ ᑭᐅᕚ, “ᐊᑕᓂᖅ ᐃᓅᖕᒪᑦ, ᐃᕝᕕᓪᓗ ᐃᓅᓂᕐᖕᓂ, ᕿᒪᖕᓂᐊᓐᖏᓚᒋᑦ.” ᑕᕝᕙ ᑕᒪᕐᖕᒥᒃ ᐱᓱᖃᑎᒌᓕᖅᐴᒃ. 
7ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑦᑕ ᐃᓚᖏᑦ 50-ᑎᐅᓪᓗᑎᒃ ᒪᓕᒃᐳᑦ ᐅᖓᓯᒡᓗᑎᒃ ᓵᓐᖓᓪᓗᑎᒃ ᑖᒃᑯᖕᓄᖓ, ᐃᓔᑦᔭᐅᑉ ᐃᓔᓴᐅᓪᓗ ᓇᔪᖅᑕᖓᑦᑕ ᑰᑉ ᔪᐊᕐᑕᓂᐅᑉ ᓯᓈᓄᐊᖅᓗᑎᒃ ᓄᖅᑲᖅᐳᑦ. 
8ᐃᓔᑦᔭᐅᑉ ᐅᓕᓂ ᐲᖅᐹ, ᐃᒧᓚᐅᖅᓗᒍ, ᐃᒪᖅ ᑖᑦᓱᒧᖓ ᑏᒐᖅᐹ, ᑎᒐᕐᖕᒪᒍᓗ ᐃᒪᖅ ᐊᕙᒻᒧᑦ ᐃᖅᐸᖅᐳᖅ, ᐃᖅᐸᕐᖕᒪᑦ ᑖᒃᑯᐊᒃ ᐃᒤᖅᓯᓐᓂᖓᒍᑦ ᓴᓗᐊᖓᔪᒃᑯᑦ ᑰᑉ ᐊᑭᐊᓄᑦ ᐃᑳᖅᐴᒃ. 
9ᐃᑳᕇᕋᒥᒃ, ᐃᓔᑦᔭᐅᑉ ᐃᓔᓴ ᐊᐱᕆᕚ, “ᐅᖃᐅᑎᔪᓐᓇᖅᐱᖔ ᓱᓇᒥᒃ ᐱᑦᔪᑦᔭᐅᔪᒪᖕᒪᖔᖅᐱᑦ ᐃᓕᖕᓂᒃ ᕿᒤᑎᑕᐅᓚᐅᖏᓐᓂᓐᓂ?” ᐃᓔᓴᐅᑉ ᑭᐅᕚ, “ᑭᖑᕐᖑᑦᔨᔪᒪᔪᖓ ᐊᓂᕐᖕᓂᖅᐲᑦ ᒪᕐᕈᐃᖅᑐᓪᓗᐊᖅᓗᓂ ᓇᔫᑎᓂᖓᓂᒃ.” 
10ᐃᓔᑦᔭᐅᑉ ᑭᐅᕚ, “ᐱᔭᕐᖕᓂᖏᑦᑐᒥᒃ ᐱᔪᒪᔭᕐᖕᓂᒃ ᐅᖃᐅᑎᕙᕐᖕᒪ, ᑍᒤᒃᑲᓗᐊᖅᑎᓪᓗᒍ ᑕᐅᑐᒍᓐᓇᕐᖕᓂᐊᕈᕕᖓ ᐊᐅᓪᓚᕈᑦᔭᐅᓕᖅᑎᓪᓗᖓ ᐃᓕᖕᓂᑦ, ᐱᔪᒪᔧᑦ ᐱᓂᐊᖅᐸᑦ, ᑕᐅᑐᒍᓐᓇᖏᒃᑯᕕᖓᓕ, ᐱᓂᐊᓐᖏᓔᑦ.” 
11ᓱᓕ ᐱᓱᒃᓗᑎᒃ ᐅᖃᖃᑎᒌᒃᑎᓪᓗᒋᒃ, ᑕᑯᒋᑦ, ᓴᖅᑭᑦᑐᖃᑳᓪᓚᒃᐳᖅ ᕿᒧᒃᓯᐅᑎᒥᒃ ᐊᒃᓴᓗᐊᓕᖕᒥᒃ ᐃᑯᐊᓚᔪᒥᒃ ᕿᒻᒥᖅᔪᐊᖅᑕᖏᓪᓗ ᐃᑯᐊᓚᔪᑦ ᐊᖅᑯᓵᕐᖕᒪᒋᒡᓗ ᑖᑦᓱᒧᖓ ᐊᕕᑎᑕᐅᕘᒃ. ᐃᓔᑦᔭᓗ ᕿᓚᓕᐊᕈᑦᔭᐅᕗᖅ ᐅᓚᓗᔨᕋᕐᖕᒧᑦ. 
12ᐃᓔᓴᐅᓪᓗ ᑕᑯᒐᒥᐅᒃ ᓂᐱᖅᑯᖅᑐᓪᓗᓂ ᕾᒐᓛᖅᐳᖅ, “ᐊᑖᑖᒃ! ᐊᑖᑖᒃ! ᐄᓴᕅᓕᒥᐅᑦ ᕿᒧᒃᓯᐅᑎᖏᑦ ᕿᒻᒥᖅᔪᐊᒦᑦᑐᖁᑎᖓᓗ!” ᐃᓔᓴᐅᓪᓗ ᑕᑯᒃᑲᓐᓂᕈᓐᓃᖅᐹ, ᐊᓐᓄᕌᓂ ᓇᖕᒥᓂᖅ ᐊᑐᖅᑕᓂ ᐊᓕᒃᐹ ᒪᕐᕉᓕᓪᓗᒍ. 
13ᐃᓔᑦᔭᐅᑉ ᐅᓕᓂ ᑲᑍᓐᓂᕐᖕᒪᒍ ᑎᒍᓪᓗᒍ ᐅᑎᓕᖅᐳᖅ. ᔫᑕᓂ ᑎᑭᓐᓇᒥᐅᒃ ᑰᑉ ᓯᓈᓂ ᓇᖏᓕᖅᐳᖅ. 
14ᐅᓕᒃ ᑲᑍᕋᑖᖅᑕᖓ ᑎᒍᓪᓗᓂᐅᒃ ᑖᑦᓱᒧᖓ ᐃᒪᖅ ᑏᒐᖅᐹ, ᐅᖃᖅᓗᓂᓗ, “ᓇᐅᒡᓕ ᑍᒪ ᐊᑕᓂᖅ ᐃᓔᑦᔭᐅᑉ ᒎᑎᖓ?” ᐃᓔᓴᐅᑉ ᐃᒪᖅ ᑏᒐᕐᖕᒪᒍ ᐃᒪᖅ ᐊᕙᒻᒧᑦ ᐃᖅᐸᖅᐳᖅ, ᐃᓔᓴᓗ ᐃᑳᖅᐳᖅ. 
15ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑦ ᔨᕆᑯᒥᑦ ᐱᓯᒪᔪᑦ ᑕᐅᑐᒃᑲᒥᒃ ᐅᖃᓕᖅᐳᑦ, “ᐊᓂᕐᖕᓂᖅ ᐃᓔᑦᔭᒦᓚᐅᖅᑐᖅ ᐃᓔᓴᒦᓕᖅᐳᖅ.” ᐹᕆᐊᖅᑐᖅᓗᓂᑦᔪᒃ ᓵᖓᓄᐊᖅᓗᑎᒃ ᒪᓂᖅᑲᒧᑦ ᐹᒻᒪᒡᕕᒋᕚᑦ. 
16ᑖᒃᑯᐊ ᐅᖃᖅᐳᑦ ᐃᓔᓴᒧᑦ, “ᑕᑯᒋᑦ, ᐱᔪᓐᓇᑦᓯᐊᖅᑐᓂᒃ 50-ᓂᒃ ᐊᖑᑎᖁᑎᖃᕋᑦᑕ ᐊᖓᔪᖅᑳᕐᖕᓂᒃ ᕿᓂᕆᐊᕈᓐᓇᖅᐳᑦ, ᐊᑕᓂᐅᑉ ᐊᓂᕐᖕᓂᖓᑕ ᐱᒐᒥᐅᒃ ᓇᒧᑦ ᖃᖅᑲᐅᑉ ᖄᖓᓄᑦ ᓇᖅᓴᒧᓪᓘᓐᓃᑦ ᑲᑕᒃᑎᑕᕕᓂᕆᑐᐃᓐᓇᕆᐊᖃᕐᖕᒪᒍ.” ᐃᓔᓴᐅᑉ ᑭᐅᕔᑦ, “ᕿᓂᕆᐊᖅᑎᓐᖏᓪᓗᒋᑦ.” 
17ᐊᔪᐃᓐᓈᕆᓕᕐᖕᒪᑦᔪᒃ, ᐃᓔᓴ ᑲᓐᖑᓲᑎᑐᐃᓐᓇᓕᕋᒥ ᐅᖃᐅᑎᓕᖅᐰᑦ, “ᐊᑏ, ᕿᓂᕆᐊᓕᖅᓕᑦ.” ᐊᓱᐃᓛᒃ ᐊᖑᑎᓂᒃ 50-ᓂᒃ ᕿᓂᕆᐊᖅᑎᑦᓯᕗᑦ ᐅᓪᓗᓂᒃ ᐱᖓᓱᓂᒃ ᕿᓈᔭᕋᓗᐊᕋᒥᒃ ᓇᓂᓐᖏᓛᑦ. 
18ᐃᓔᓴᒧᑦ ᐅᑎᕐᖕᒪᑕ, ᔨᕆᑯᒦᑎᓪᓗᒍ ᐅᖃᐅᑎᕔᑦ, “ᕿᓂᕆᐊᖁᓇᓯ ᐅᖃᐅᑎᓚᐅᕋᓗᐊᖅᐸᑦᓯ!”
19ᐃᓔᓴ ᐊᖑᑎᓄᑦ ᔨᕆᑯᒥᐅᓄᑦ ᐅᐸᒃᑕᐅᕗᖅ ᐅᖃᖅᓗᑎᒡᓗ, “ᑕᑯᒋᑦ, ᓄᓇᕗᑦ ᓄᓇᑦᓯᐊᕚᓘᒐᓗᐊᖅᓗᓂ ᑭᓯᐊᓂ ᐃᒪᑦᑕ ᐱᐅᖏᓐᓂᑯᖓᓄᑦ ᕿᑐᕐᖓᒃᓴᕆᔭᐅᔪᑦ ᐃᓅᔪᓐᓇᖃᑦᑕᖏᒻᒪᑕ.” 
20ᑕᕝᕙ ᐃᓔᓴᐅᑉ ᐅᖃᐅᑎᕔᑦ, “ᒪᒃᑲᐅᔭᑯᓗᖕᒥᒃ ᓄᑖᒥᒃ ᑕᕆᐅᕐᖕᒥᒃ ᐃᓗᓪᓕᖅᓗᒍ ᕾᑦᓯᓚᐅᕆᑦᓯ.” ᐃᓔᓴᐅᑉ ᑍᒤᓕᖕᒪᒋᑦ ᑐᓂᓯᕕᐅᕗᖅ. 
21ᑕᕝᕙ ᑰᒐᓛᒧᑦ ᐂᕗᖅ ᓄᓇᐅᑉ ᐃᓗᐊᓂᑦ ᑰᒃᑐᒧᑦ ᑕᕆᐅᖅᓗ ᑰᒐᓛᒧᑦ ᑲᑕᒐᖅᑎᑉᐹ, ᐅᖃᖅᓗᓂᓗ, “ᐃᒫᒃ ᐊᑕᓂᖅ ᐅᖃᖅᐳᖅ, ᐃᒪᖅ ᑕᒪᓐᓇ ᐃᒪᑦᓯᐊᕙᓐᖑᖅᑎᑉᐸᕋ ᑐᖁᑎᑦᓯᖃᑦᑕᒃᑲᓐᓂᕐᖕᓂᐊᕈᓐᓃᖅᐳᖅ ᓄᓇᒥᒡᓗ ᐱᕈᕕᐅᔪᓐᓁᓕᑎᑦᓯᕙᒍᓐᓃᖅᓗᓂ.” 
22ᐅᓪᓗᒥᒧᑦ ᑎᑭᓪᓗᒍ ᐃᒪᖓᑦ ᐃᒪᑦᓯᐊᕙᐅᖏᓐᓇᓕᖅᐳᖅ ᐃᓔᓴᐅᑉ ᐅᖃᐅᓯᕆᔭᖏᑦ ᒪᓕᒡᓗᒋᑦ. 
23ᑕᕝᕙᓐᖓᑦ ᐱᓪᓗᓂ ᐃᓔᓴ ᐱᑎᓕᒧᐊᖅᐳᖅ ᐊᖅᑯᑎᒃᑯᑦ ᐃᓄᑑᓪᓗᓂ ᐱᓱᒃᑎᓪᓗᒍ, ᓄᓇᓕᖕᓂ ᐃᓅᓱᒃᑐᓄᑦ ᐅᐸᒃᑕᐅᓪᓗᓂ ᒥᑕᐅᑎᒋᔭᐅᓕᖅᐳᖅ ᐅᖃᐅᑦᔪᕈᓘᔭᖅᑕᐅᓪᓗᓂᓗ, ᐅᖃᖅᓗᑎᒃ, “ᒥᖅᑯᐃᖅᓯᓂᓖᒃ ᐊᕗᓐᖓᓕᕆᑦ, ᐊᕗᓐᖓᓚᐅᕆᑦ ᒥᖅᑯᐃᖅᓯᓐᓂᓖᒃ!” 
24ᓵᕝᕕᒋᓪᓗᓂᒋᑦ, ᐊᑦᑕᕆᓇᒋᑦ ᓱᐊᒃᐰᑦ ᐊᑕᓂᐅᑉ ᐊᑎᖓᓂ ᖃᓄᐃᓕᔭᐅᖁᓪᓗᓂᒋᑦ. ᑕᕝᕙ ᐊᒃᓵᖕᓂᒃ ᒪᕐᕉᖕᓂᒃ ᓇᐹᖅᑐᓂᑦ ᓴᖅᑭᑦᑐᖃᖅᓗᓂ ᑖᒃᑯᐊ ᐃᓅᓱᒃᑐᑦ 42-ᖑᔪᑦ ᑕᒪᕐᖕᒥᒃ ᐅᒋᐊᖅᑕᐅᕗᑦ. 
25ᑕᕝᕙᓐᖓᓪᓗ ᖃᖅᑲᒧᐊᖅᐳᖅ ᑳᕐᒥᐊᓕᒧᑦ, ᑭᖑᓂᖓᒍᓪᓗ ᓴᒥᐊᕆᐊᒧᑦ ᐅᑎᕆᕗᖅ.
