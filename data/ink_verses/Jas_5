1ᐃᓕᑦᓯ ᒫᓐᓇ ᐊᒃᓱᐃᑦᑑᔪᓯ ᓈᓚᓚᐅᖅᓯᓐᖓ, ᕿᐊᓗᓯᓗ ᓂᐹᓕᕆᑦᓯ ᐅᒡᒍᐊᕐᖕᓇᖅᑐᒧᑦ ᑎᑭᑕᐅᓕᕋᑦᓯ. 
2ᐊᒃᓱᐃᑦᔪᑎᓯ ᐊᐅᓂᐅᓕᖅᐳᑦ ᐊᓐᓄᕌᓯᓗ ᖁᐱᕐᕈᓄᑦ ᖃᓪᓗᓈᖅᑕᖅᑐᓲᓄᑦ ᓂᕆᔭᐅᓯᒪᓕᖅᓗᑎᒃ. 
3ᒎᓗᓯ ᓯᐅᓪᕕᕆᓯᓗ ᒪᓐᖏᖅᑐᕆᕗᑦ, ᒪᓐᖏᖅᑐᕆᓂᖏᓪᓗ ᓇᓗᓁᒃᑯᑕᐅᓂᐊᖅᐳᑦ ᐱᒋᐊᖅᑕᐅᑦᔪᑎᒃᓴᑦᓯᓐᓄᑦ ᑎᒥᓯᓗ ᓂᕆᔭᐅᓂᐊᖅᐳᖅ ᐃᑯᒪᐅᑉ ᓄᖒᑦᓯᓂᖓᑐᑦ. ᑕᒪᑦᔭ ᑲᑎᖅᓱᖅᓯᒪᔭᓯ ᐊᒃᓱᐃᑦᔪᑎᒋᓇᓱᐊᖅᓗᒋᑦ ᐅᓪᓗᐃᑦ ᑭᖑᓪᓕᖏᓐᓂ. 
4ᑕᑯᒋᑦ, ᐱᓇᓱᐊᖅᑐᑦ ᐱᕈᖅᓰᕕᖁᑎᑦᓯᓐᓂ ᐱᕈᖅᑐᓂᒃ ᓇᑲᑎᕆᔪᑦ ᐊᑭᓕᓚᐅᓐᖏᓚᓯ ᑮᓇᐅᔭᒃᓴᖏᓐᓂᒃ, ᓯᓔᕐᕆᒃᓯᓂᒃᑯᑦ, ᓈᒻᒪᒃᓴᕈᓐᓃᖅᓗᑎᒃ ᓂᓪᓕᐊᓂᖏᑦ ᑐᓴᓕᖅᓯᐅᒃ; ᐱᕈᖅᓰᕕᖁᑎᑦᓯᓐᓂ ᓇᑲᑎᕆᔪᑦ ᓂᓪᓕᐊᓂᖏᑦ ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦᑕ ᑐᓵᓕᖅᐰᑦ. 
5ᐅᕙᓂ ᓄᓇᒥ ᐊᔪᖅᓴᖏᑦᑐᐊᓘᓪᓗᓯ ᖁᕕᐊᓱᑐᐃᓐᓇᕋᓱᐊᖅᓗᓯᓗ ᐃᓅᓚᐅᖅᐳᓯ; ᐃᓕᑦᓯᓐᓂᒃ ᖁᐃᓂᔪᓐᖑᖅᑎᑉᐳᓯ ᐅᓪᓗᒧᑦ ᑐᖁᑕᐅᓂᒃᓴᑦᓯᓐᓄᑦ ᓈᒻᒪᒃᓯᓕᖅᓗᓯ. 
6ᑐᖁᑕᒃᓴᓐᖑᖅᑎᑦᓯᓚᐅᖅᐳᓯ, ᐸᓯᔭᒃᓴᐅᖏᑦᑐᓪᓗ ᐱᔮᕆᓪᓗᒋᑦ ᑐᖁᓚᐅᖅᐸᓯ; ᑖᒃᑯᐊᓗ ᐊᑭᕋᖅᑐᓚᐅᓐᖏᓛᓯ.
7ᑍᒤᒻᒪᑦ ᖃᑕᓐᖑᑎᒃᑲ, ᕿᓄᐃᓵᕆᑦᓯ ᐊᑕᓂᖅ ᑎᑭᑦᓯᐊᕆᓗᒍ. ᑕᑯᒋᑦ ᐱᕈᖅᓰᕕᓕᕆᔨᐅᑉ ᕿᓄᐃᓵᖅᓗᓂ ᐱᕈᖅᑐᐃᑦ ᑕᑯᒥᓇᖅᑐᑦ ᐱᕈᖅᓯᐊᕆᕔᑦ, ᕿᓄᐃᓵᕈᑎᒋᓪᓗᒋᑦ ᓯᓚᓗᒃᑕᐅᑦᓯᐊᕆᕔᑦ ᐅᑭᐊᒃᓵᒃᑯᑦ ᐅᐱᕐᖓᒃᓵᒃᑯᓪᓗ. 
8ᐃᓕᑦᓯᑦᑕᐅᖅ ᕿᓄᐃᓵᖅᑐᒃᓴᐅᕗᓯ. ᓂᕆᐅᖕᓂᖃᖅᓗᓯ ᐆᒻᒪᑎᑦᓯᒍᑦ ᐊᑕᓂᐅᑉ ᑎᑭᕝᕕᒃᓴᖓ ᖃᓂᑦᑑᓕᕐᖕᒪᑦ.
9ᓈᒻᒪᒃᓴᖏᓐᓂᕐᖕᒧᑦ ᐅᖃᕐᖕᓂᖅᓗᖃᑦᑕᐅᑎᓂᐊᕋᓯ ᐃᓚᑦᓯᓐᓄᑦ ᖃᑕᓐᖑᑎᒃᑲ, ᐃᖅᑲᖅᑐᖅᑕᐅᖁᓇᓯ; ᑕᑯᒋᑦ, ᐃᖅᑲᖅᑐᐃᔨ ᖃᒡᓕᕗᖅ ᐅᒃᑯᐊᒦᓕᖅᓗᓂ. 
10ᖃᑕᓐᖑᑎᒃᑲ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᒋᓚᐅᖅᑕᖏᑦ ᐃᖅᑲᐅᒪᓚᐅᖅᓯᐅᒃ, ᐊᒃᓱᕈᖅᑎᑕᐅᓂᕆᓚᐅᖅᑕᒋᑦ ᕿᓄᐃᓵᕐᖕᓂᕆᓚᐅᖅᑕᖏᓪᓗ ᒪᓕᒡᓗᒋᑦ ᐊᑕᓂᐅᑉ ᐊᑎᖓᓂ ᐅᖃᖅᐸᓚᐅᖅᑐᑦ. 
11ᑕᑯᒋᑦ, ᖁᕕᐊᓇᖅᑐᒥᒃ ᐃᓅᓯᖃᓚᐅᕐᖕᓂᕋᖅᐸᕗᑦ ᕿᓄᐃᓵᓚᐅᕐᖕᓂᖏᓐᓄᑦ. ᑐᓴᐅᒪᕙᓯ ᔫᐱᐅᑉ ᕿᓄᐃᓵᕐᖕᓂᕆᓚᐅᖅᑕᖓ, ᑭᖑᓂᖓᒍᓪᓗ ᐊᑕᓂᕐᖕᒧᑦ ᑐᓂᓯᕕᐅᓚᐅᕐᖕᓂᖓ, ᐊᑕᓂᖅ ᐃᓚᑦᓱᒍᓱᖕᓂᖃᕐᖕᒪᑦ ᓂᑲᒍᓱᖕᓂᖅᔪᐊᖃᖅᓗᓂᓗ.
12ᐊᖏᓂᖅᐹᒥᒡᓕ ᖃᑕᓐᖑᑎᒃᑲ, ᐊᖏᓕᕌᖓᑦᓯ ᓱᓕᒃᑲᓐᓂᕈᑎᖃᕋᓱᒡᓗᓯ ᐅᖃᕕᒃᑐᒃᓴᐅᓐᖏᓚᓯ ᕿᓚᖕᒥᑦ ᓄᓇᒥᓪᓗ ᑍᓯᖃᓯᐅᑦᔨᓗᓯ, ᐅᕝᕙᓘᓐᓃᑦ ᐊᓯᖏᓐᓄᑦ, ᐃᒫᒡᓕ ᐅᖃᖅᐸᒋᑦᓯ; ᐊᖏᖅᓗᑎᑦ ᓱᓕᓗᑎᑦ ᐊᖏᕈᕕᑦ ᐊᖏᖏᓪᓗᑎᓪᓗ ᓱᓕᓗᑎᑦ ᐊᖏᖏᒃᑯᕕᑦ, ᐃᖅᑲᖅᑐᖅᑕᐅᑦᔪᑎᒃᓴᖃᖁᓇᓯ.
13ᐃᓚᓯ ᐃᓗᐊᖏᑦᔪᑎᒃᓴᖃᕈᓂ ᑖᓐᓇ ᑐᒃᓯᐊᖅᓕ. ᐃᓚᓯ ᖁᕕᐊᓱᒃᑯᓂ ᑖᓐᓇ ᐃᓐᖏᖅᓕ ᓂᖅᑐᐃᓗᓂ. 
14ᖃᓂᒪᔪᖃᖅᐸᑦ, ᑖᓐᓇ ᐅᒃᐱᖅᑑᖃᑎᒌᑦ ᐊᖓᔪᖅᑳᖏᓐᓂᒃ ᕾᖁᔨᓕ, ᑖᒃᑯᓄᖓ ᑐᒃᓯᐅᑦᔭᐅᖁᓪᓗᒍ, ᐸᐅᕐᖎᓪᓗ ᐅᖅᓱᖓᓄᑦ ᐅᖅᓱᖅᑎᖅᓗᒍ ᐊᑕᓂᐅᑉ ᐊᑎᖓᓂ; 
15ᑐᒃᓯᐊᕐᖕᓂᐅᓪᓗ ᐅᒃᐱᕐᖕᓂᒃᑯᑦ ᑲᔪᓯᓂᓕᐅᑉ ᖃᓂᒪᔪᖅ ᐋᖅᑭᖕᓂᐊᖅᐹ, ᐊᑕᓂᐅᓪᓗ ᒪᑭᑎᓐᓂᐊᖅᐹ; ᐊᔪᖅᑐᓕᓯᒪᒃᐸᓪᓗ, ᐃᓱᒪᒋᔪᓐᓁᖅᕕᐅᓂᐊᖅᐳᖅ. 
16ᑍᒤᒻᒪᑦ ᐊᔪᕐᖕᓂᑦᓯᓐᓂᒃ ᖃᕿᐊᓕᖃᑦᑕᐅᑎᖃᑦᑕᕆᑦᓯ ᐃᓚᑦᓯᓐᓄᑦ, ᑐᒃᓯᐅᑎᖃᑦᑕᐅᑎᓗᓯᓗ, ᐋᖅᑭᒃᑕᐅᖁᓪᓗᓯ. ᐃᓱᐊᖅᑐᓕᔫᑉ ᑐᒃᓯᐊᕐᖕᓂᖓ ᐊᖏᔪᒥᒃ ᐱᔪᓐᓇᕐᖕᓂᖃᕐᖕᒪᑦ ᐊᑑᑎᖃᖅᓗᓂᓗ. 
17ᐃᓔᑦᔭᑦᑕᐅᖅ ᐅᕙᑦᑎᑐᑦ ᐃᓄᑐᐃᓐᓇᐅᓚᐅᖅᐳᖅ ᐃᓗᖏᖅᑐᖅᓗᓂ ᑐᒃᓯᐊᕐᖕᒪᑦ ᓯᓚᓗᖁᔨᓇᓂ, ᓯᓚᓗᓚᐅᓐᖏᓚᖅ ᐊᕐᕌᒍᓂᒃ ᐱᖓᓱᓂᒃ ᑕᖅᑭᓂᒡᓗ ᐱᖓᓲᔪᖅᑐᓂᒃ ᓄᓇᒧᑦ. 
18ᐊᒻᒪ ᑐᒃᓯᐊᕐᖕᒥᖕᒪᑦ ᕿᓚᖕᒥᑦ ᓯᓚᓗᓕᓚᐅᖅᐳᖅ, ᓄᓇᓗ ᐱᕈᖅᑐᒥᓂᒃ ᓴᖅᑭᑎᑦᓯᓕᖅᓗᓂ.
19ᖃᑕᓐᖑᑎᒃᑲ, ᐃᓚᑦᓯᓐᓂᑦ ᓱᓕᓂᕐᖕᒥᑦ ᕿᒤᔪᖃᖅᐸᑦ ᐊᓯᖓᓄᓪᓗ ᐅᑎᖅᑎᑕᐅᒃᐸᑦ, 
20ᖃᐅᔨᒪᓚᐅᖅᓕ ᓇᓪᓕᐊᑦ ᐊᔪᖅᑐᓕᔫᑉ ᑕᒻᒪᕐᖕᓂᖓᓂᑦ ᐅᑎᖅᑎᑦᓯᔪᖅ ᑕᕐᖕᓂᖓᓂᒃ ᑐᖁᒥᑦ ᐱᐅᓕᒃᓯᖕᒪᑦ ᐊᔪᖅᑐᓕᓂᕐᖕᓂᒡᓗ ᐅᓄᖅᑐᓂᒃ ᐃᓱᒪᒋᔪᓐᓁᖅᑕᐅᑎᑦᓯᓪᓗᓂ.
