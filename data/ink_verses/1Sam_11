1ᓇᕼᐊᔅ ᐊᒧᓁᑎᒥᐅᑕᖅ ᐅᓇᑕᕆᐊᖅᐳᖅ ᔭᐲᓯ-ᒋᓖᑎᒧᑦ ᓵᓚᒋᓪᓗᒍᓗ; ᑕᕝᕙ ᔭᐲᓯᐅᑉ ᐃᓄᖏᑦ ᐅᖃᖅᐳᑦ ᓇᕼᐊᔅᒧᑦ, “ᐊᖏᖃᑎᒌᓚᐅᖅᑕ ᐃᓕᖕᓂᒃ ᐱᔨᑦᓯᕐᖕᓂᐊᖅᐳᒍᑦ.”
2ᓇᕼᐊᓴᐅᓪᓕ ᐊᒧᓁᑎᒥᐅᑉ ᑭᐅᕔᑦ, “ᐊᖏᖃᑎᒋᓂᐊᖅᐸᑦᓯ ᐊᑕᐅᓯᕐᖕᒥᒃ ᐱᑦᔪᑎᖃᖅᑐᒥᒃ: ᐃᔨᓕᒫᓯ ᑕᓕᖅᐱᓯ ᐃᑎᖅᓴᓕᐅᕈᒻᒧᑦ ᑲᐅᓗᒋᑦ ᐊᒨᕋᕐᖕᓂᐊᖅᐸᒃᑲ, ᑕᒪᑐᒧᖓ ᐄᓴᕅᓕᒥᐅᓕᒫᑦ ᑲᓐᖑᓇᖅᑐᒦᑎᑕᐅᖁᓪᓗᒋᑦ.”
3ᑕᕝᕙ ᔭᐲᓯᐅᑉ ᐊᖓᔪᖅᑳᖏᑦ ᐅᖃᖅᐳᑦ, “ᐅᓪᓗᓂᒃ 7-ᓂᒃ ᐱᕕᒃᓴᖃᖅᑎᓚᐅᖅᑎᒍᑦ ᑎᓕᓯᓂᐊᕋᑦᑕ ᐄᓴᕅᓕᒥᐅᑦ ᓄᓇᓕᓕᒫᖏᓐᓄᑦ. ᐃᑲᔪᖅᑕᐅᓂᐊᖏᒃᑯᑦᑕ, ᑕᕝᕙ ᐃᓕᖕᓄᑦ ᒪᓂᔪᒫᖅᐳᒍᑦ.”
4ᑕᕝᕙ ᐅᖃᕆᐊᖅᑐᖅᑐᑦ ᑎᑭᒻᒪᑕ ᒋᐱᐊᒧᑦ, ᓴᐅᓕᐅᑉ ᓇᔪᖅᑕᖓᓄᑦ, ᐅᖃᓚᐅᖅᐳᑦ ᐱᓂᐊᕐᖕᓂᐅᔪᓂᒃ ᐃᓄᖕᓄᑦ; ᐃᓄᐃᓪᓗ ᑐᓴᕋᒥᒃ ᕿᒃᓵᖕᓂᕐᖕᒧᑦ ᓂᐱᖃᖅᓗᑎᒃ ᕿᐊᓕᖅᐳᑦ. 
5ᓴᐅᓕᓕ ᐱᕈᖅᓰᕕᖁᑎᒥᓂᓐᖔᖅᓗᓂ ᑎᑭᑉᐳᖅ ᐃᒻᒧᒃᓯᐅᒐᖁᑎᒥᒍᑦ; ᐅᖃᖅᓗᓂᓗ, “ᓱᕕᓰ? ᓱᖕᒪᑦ ᐃᓄᐃᑦ ᕿᐊᕙᑦ?” ᑕᕝᕙ ᐅᖃᐅᑦᔭᐅᕗᖅ ᔭᐲᓯᒥᑦ ᐅᖃᕆᐊᖅᑐᓚᐅᖅᑑᑉ ᐅᖃᐅᓯᖏᓐᓂᒃ.
6ᓴᐅᓕᓕ ᑕᒪᑐᒥᖓ ᑐᓴᕋᒥ, ᒎᑎᐅᑉ ᐊᓂᕐᖕᓂᖓᑕ ᓴᓐᖏᔪᖅᔪᐊᒥᒃ ᑎᑭᕝᕕᒋᕚ, ᓂᓐᖓᐅᒪᓂᖅᔪᐊᒧᓪᓗ ᑎᑭᑕᐅᕗᖅ. 
7ᑕᕝᕙ ᐃᒻᒧᒃᓯᐅᒑᒃ ᒪᕐᕉᒃ ᑎᒍᓪᓗᒋᒃ, ᐊᒡᒍᖅᐹᒃ ᒥᑭᓈᖅᑎᖅᓗᒋᑦ ᐊᐅᓪᓚᖅᑎᓪᓗᒋᓪᓗ ᐄᓴᕅᓕᒥᐅᓕᒫᓄᑦ ᐅᖃᕆᐊᖅᑐᖅᑐᓂᒃ ᒪᓕᒃᑕᐅᑎᓪᓗᒋᑦ, ᐃᒫᒃ ᐅᖃᖁᓪᓗᒋᑦ: “ᓇᓪᓕᐊᑦ ᒪᓕᖏᑦᑐᖅ ᓴᐅᓕᒥᒃ ᓴᒧᐃᓕᒥᒡᓗ ᐅᓇᑕᕆᐊᖅᑐᖅᑎᓪᓗᒋᑦ ᐃᒻᒧᒃᓯᐅᒐᑎᑐᑦ ᑍᒫᒃ ᐊᕕᒃᑐᖅᑕᐅᔪᒫᖅᐳᑦ!” ᑕᕝᕙ ᐄᓴᕅᓕᒥᐅᑦ ᐃᓄᖏᑦ ᐊᖏᔪᒥᒃ ᓯᕘᕋᓕᖅᐳᑦ ᐊᑕᓂᕐᖕᒥᒃ, ᕾᓚᐅᖅᐳᓪᓗ ᐊᑕᐅᑦᓯᐅᓕᖓᑦᓯᐊᖅᓗᑎᒃ ᐃᓄᒃᑐᑦ ᐊᑕᐅᓯᖅᑐᑦ. 
8ᓴᐅᓕᐅᑉ ᑲᑎᑎᓐᓇᒥᒋᑦ ᓄᓇᒥ ᐲᔨᒃᒥ, ᐊᖑᑎᑦ ᐄᓴᕅᓕᒥᐅᑦ 300,000-ᐅᕗᑦ, ᔫᑕᒥᐅᓪᓗ ᐊᖑᑎᑦ 30,000-ᓗᑎᒃ.
9ᐅᖃᖅᐳᓪᓗ ᐅᖃᕆᐊᖅᑐᖅᓯᒪᔪᓄᑦ ᔭᐲᓯ-ᒋᓖᑎᒥᑦ, “ᐃᓅᖃᑎᓯ ᐅᖃᐅᑎᓯᒋᒃ ᖃᐅᒃᐸᑦ ᑍᒤᓪᓗᐊᓕᖅᐸᑦ ᐃᑲᔪᕆᐊᖅᑕᐅᔪᒫᖅᐳᑦ.” ᔭᐲᓯᒥᐅᓪᓕ ᑕᒪᑐᒥᖓ ᑐᓴᕋᒥᒃ ᖁᕕᐊᓱᒻᒪᕆᓕᖅᐳᑦ. 
10ᑍᒤᒻᒪᑦ ᔭᐲᓯᒥᐅᑦ ᐃᓄᖏᑦ ᓇᕼᐋᓴᒧᑦ ᐅᖃᖅᐳᑦ, “ᑲᐅᒃᐸᑦ ᐃᓕᖕᓄᑦ ᕾᓛᖅᐳᒍᑦ, ᓱᓇᑐᐃᓐᓇᕐᖕᒥᒡᓗ ᐱᓂᐊᖅᕕᒋᔪᒪᒍᑦᑎᒍᑦ ᐱᓂᐊᖅᕕᒋᓛᖅᐸᑦᑎᒍᑦ ᐃᓱᒪᖅᓱᖅᓗᑎᑦ.”
11ᖃᐅᑎᓪᓗᒍ ᐅᓪᓛᒃᑯᑦ ᓴᐅᓕᐅᑉ ᐃᓄᖁᑎᓂ ᐊᕕᒃᑐᖅᐰᑦ ᐱᖓᓱᐃᓕᓪᓗᒋᑦ; ᖃᐅᒻᒪᓕᖅᑎᓪᓗᒍ ᐊᑭᕋᖏᑕ ᑕᖕᒫᖅᓯᒪᕕᒋᔭᖓᓄᐊᖅᐳᑦ ᐅᓇᑕᕆᐊᖅᓗᑎᒃ, ᐊᒧᓁᑎᒥᐅᓪᓗ ᑐᖁᕋᖅᐰᑦ ᐅᓪᓘᑉ ᕿᑎᕋᕐᖕᓂᖓᓄᑦ ᑎᑭᓪᓗᒍ; ᐊᒥᐊᒃᑰᔪᓪᓗ ᓯᐊᒻᒪᓚᐅᖅᐳᑦ, ᐂᑉᐸᖃᐅᕋᑎᒃ ᐃᓄᑑᓈᖅᑎᖅᓗᑎᒃ.
12ᑕᕝᕙ ᐄᓴᕅᓕᒥᐅᑦ ᐃᓄᖏᑦ ᐅᖃᓕᖅᐳᑦ ᓴᒧᐃᓕᒧᑦ, “ᓇᐅᒡᓕ ᑍᒃᑯᐊ ᐃᓄᐃᑦ ᐅᖃᓚᐅᖅᑐᑦ, ‘ᓴᐅᓕ ᐊᐅᓚᑦᓯᔨᐅᔪᒃᓴᐅᕚ ᐅᕙᑦᑎᓐᓅᑦ? ᕾᑎᑕᐅᓚᐅᖅᓕᑦ ᑐᖁᓐᓂᐊᕋᑦᑎᒍᑦ!’”
13ᓴᐅᓕᓕ ᐅᖃᖅᐳᖅ, “ᐅᓪᓗᒥ ᑐᖁᑕᐅᔪᖃᕐᖕᓂᐊᓐᖏᓚᖅ, ᐅᓪᓗᒥ ᐊᑕᓂᐅᑉ ᐄᓴᕅᓕᒥᐅᑦ ᐱᐅᓕᖕᒪᒋᑦ.” 
14ᑕᕝᕙ ᓴᒧᐃᓕᐅᑉ ᐃᓄᐃᑦ ᐅᖃᐅᑎᕔᑦ, “ᒋᐅᓪᒐᐅᓪᒧᐊᓚᐅᖅᑕ ᐊᖓᔪᖅᑲᐅᕕᖓ ᓄᑕᐅᓯᓕᕐᖕᓂᐊᕋᑦᑎᒍ.” 
15ᑕᕝᕙ ᐃᓄᓕᒫᑦ ᒋᐅᓪᒐᐅᓪᒧᐊᐳᑦ, ᑕᕝᕙᓂᓗ ᒋᐅᓪᒐᐅᓪᒥ ᓴᐅᓕ ᐊᖓᔪᖅᑳᖅᔪᐊᖑᖅᑎᑉᐹ ᐊᑕᓂᐅᑉ ᓵᖓᓂ. ᑕᕝᕙᓂᓗ ᑐᓂᕐᕈᓯᖅᐳᑦ ᑐᓂᕐᕈᑎᒥ ᓮᒻᒪᖅᑎᑕᐅᓂᕐᖕᒧᑦ ᐊᑕᓂᐅᑉ ᓵᖓᓂ, ᑕᕝᕙᓂᓗ ᓴᐅᓕ ᐄᓴᕅᓕᒥᐅᓪᓗ ᐃᓄᖏᑦ ᐊᖏᔪᒥᒃ ᖁᕕᐊᓱᖃᑎᒌᓚᐅᖅᐳᑦ.
