1ᓱᓕ ᖃᐅᔨᓇᓱᐊᒃᑲᓐᓂᓚᐅᖅᐳᖓ, ᑕᑯᓚᐅᖅᐳᖓᓗ ᐅᖁᒤᒃᓴᖅᑎᑕᐅᓂᕐᖕᓂᒃ ᐊᑐᖅᑕᐅᔪᓂᒃ ᓯᕿᓂᐅᑉ ᐊᑖᓂ: ᑕᑯᒋᑦ ᐅᖁᒤᒃᓴᖅᑎᑕᐅᔪᑦ ᖁᕝᕕᖏᑦ, ᒪᓂᒍᐃᔨᒃᓴᖃᓐᖏᓚᓪᓕ; ᐅᖁᒤᒃᓴᖅᑎᑦᓯᔨᖏᑦ ᐊᖏᔪᒥᒃ ᐱᔪᓐᓇᕐᖕᓂᖃᖅᐳᑦ, ᑖᒃᑯᐊᓕ ᒪᓂᒍᐃᔨᒃᓴᖃᓐᖏᓚᑦ. 
2ᑍᒤᒻᒪᑦ ᑐᖁᓯᒪᔪ ᐃᓱᒪᒋᓚᐅᖅᐸᒃᑲ ᖁᕕᐊᓇᖅᑐᒦᓐᓂᖅᓴᐅᓱᒋᓪᓗᒋᑦ ᑐᖁᖓᖏᑦᑐᓂᑦ, ᒫᓐᓇ ᐃᓅᔪᓂᑦ. 
3ᑖᒃᑯᓇᓐᖓᓪᓕ ᐱᐅᓂᖅᓴᐅᒋᕗᖅ ᐃᓅᓚᐅᖏᑦᓯᐊᒻᒪᕆᒃᑐᑦ, ᐱᐅᖏᑦᑐᓕᓂᐅᔪᓂᒃ ᓯᕿᓂᐅᑉ ᐊᑖᓂ ᑕᑯᓚᐅᖏᑦᑐᖅ.
4ᓱᓕ ᖃᐅᔨᓚᐅᕆᕗᖓ ᓴᓇᓂᓕᒫᑦ ᓴᓇᔪᓐᓇᑦᓯᐊᕐᖕᓃᓪᓗ ᑐᓱᒋᔭᐅᖕᒪᑕ ᐊᓯᖏᓐᓄᑦ. ᑕᒪᓐᓇ ᑐᑭᖃᖏᒻᒪᑦ ᐊᓄᕆᒥᒡᓗ ᐊᖑᓯᓇᓱᑐᐃᓐᓇᕐᖕᓂᐅᔮᖅᓗᓂ. 
5ᓯᓔᑦᑑᑉ ᐊᒡᒐᓂ ᐸᑎᒃᑎᑉᐰᑦ ᐃᒻᒥᓂᒡᓗ ᐅᒋᐊᖅᓗᓂ. 
6ᐊᑕᐅᓯᕐᖕᒥᒃ ᑎᒍᒥᐊᖅᑐᕐᖕᓂᖅ ᓂᐰᑦᑑᓗᓂ ᐱᐅᓂᖅᓴᐅᕗᖅ ᐃᒡᓗᒃᑐᑦ ᑎᒍᒥᐊᖅᑐᕐᖕᓂᕐᖕᒥᑦ ᓴᓇᔭᒃᓴᓂᒃ ᐊᓄᕆᒥᒡᓗ ᐊᖑᓯᓇᓱᐊᕐᖕᓂᕐᖕᒥᑦ.
7ᓱᓕ ᑕᑯᓚᐅᕆᕗᖓ, ᑕᒪᓐᓇ ᑐᑭᖃᖏᒻᒪᑦ ᓯᕿᓂᐅᑉ ᐊᑖᓂ ᐱᓂᐊᕐᖕᓂᖅ. 
8ᐃᓄᑐᐊᖅᑕᖃᖅᐳᖅ ᐃᓅᖃᑎᖃᕋᓂᓗ: ᐃᕐᖕᓂᖃᓐᖏᓚᖅ ᖃᑕᓐᖑᑎᖃᕋᓂᓗ. ᑭᓯᐊᓂ ᐊᒃᓱᕈᖅᓗᓂ ᓴᓇᓂᖓ ᐃᓱᓕᑦᓱᓐᓇᓐᖏᓚᖅ, ᐃᔨᖏᒡᓗ ᐱᖃᕈᒪᓂᕐᖕᒥᒃ ᓈᒻᒪᒃᓯᔪᓐᓇᓐᖏᓛᒃ. ᐊᐱᕆᓚᐅᖅᓯᒪᓐᖏᓚᖅᓕ, “ᑭᓇᒥᒃ ᓴᓇᒍᑦᔨᕗᖓ? ᓇᖕᒥᓂᖅᓗ ᖁᕕᐊᓱᖕᓂᒃᓴᓐᓂᒃ ᐊᓯᐅᔨᑦᓗᖓ?” ᑕᒪᓐᓇ ᑐᑭᖃᓐᖏᓚᖅ ᐱᓂᐊᕐᖕᓂᖅᓗ ᖁᕕᐊᓇᖏᑦᑑᓪᓗᓂ.
9ᐃᓅᒃ ᒪᕐᕉᒃ ᐱᐅᓂᖅᓴᐅᕗᒃ ᐃᓄᑑᓂᕐᖕᒥᑦ, ᐊᒃᓱᕈᕐᖕᓂᕐᖕᒧᑦ ᓴᓇᓗᑎᒃ ᐃᒻᒥᖕᓄᑦ ᐃᑲᔪᖃᑦᑕᐅᑎᖕᒪᑎᒃ. 
10ᑕᒪᕐᖕᒥᒃ ᐅᕐᕈᒃᐸᑎᒃ, ᐂᑉᐸᖓᑕ ᒪᑭᑎᓐᓂᐊᕐᖕᒪᒍ. ᑲᑉᐱᐊᓐᓇᒦᒡᓕ ᐃᓄᑐᐊᖅ ᐅᕐᕈᒃᐸᑦ, ᑭᓇᒥᒡᓘᓐᓃᑦ ᒪᑭᑎᑦᓯᔨᒃᓴᖃᓐᖏᓚᖅ. 
11ᓱᓕᓗ, ᓂᒡᓚᓱᒃᑐᒥ ᒪᕐᕉᒃ ᓇᓚᖃᑎᒌᒃᐸᑎᒃ ᐅᖅᑰᖃᑎᒌᖕᓂᐊᖅᐴᒃ; ᖃᓄᖅᓕ ᐃᓄᑐᐊᖅ ᐃᒻᒥᓂᒃ ᐅᖅᑰᑎᑦᓱᓐᓇᖅᐸ? 
12ᐃᓄᑐᐊᖅ ᓵᓚᒋᔭᐅᔪᓐᓇᖅᐳᖅ ᐊᓯᒥᓄᑦ, ᒪᕐᕉᒡᓕ ᓴᓚᖃᕈᓐᓇᖅᐴᒃ ᐊᑕᐅᓯᕐᖕᒥᒃ. ᐊᒃᓱᓈᖅᓕ ᐱᖓᓲᓕᖅᑲᖓᔪᖅ ᕿᒃᑐᕋᖅᓴᕅᓐᖏᓚᖅ.
13ᐊᔪᖅᓴᖅᑐᖅ ᓯᓚᑐᓗᓂ ᐃᓅᓱᒃᑐᖅ ᐱᐅᓂᖅᓴᐅᕗᖅ ᐊᖓᔪᖅᑳᖅᔪᐊᑐᖃᕐᖕᒥᑦ ᓯᓔᑦᑐᒥᑦ ᐅᖃᐅᑦᔭᐅᑦᔪᓯᐊᒥᓂᒃ ᓈᓚᒍᓐᓁᓪᓕᔪᒥᑦ. 
14ᑎᒍᔭᐅᓯᒪᕕᖕᒥᑦ ᐱᓗᓂ ᐊᖓᔪᖅᑳᖅᔪᐊᖑᖅᓯᒪᒍᓂ, ᐊᖓᔪᖅᑲᐅᕕᖕᒥᓂ ᐃᓅᓚᐅᕋᓗᐊᕈᓂ ᐊᔪᖅᓴᖅᑑᓗᓂ. 
15ᑕᑯᓚᐅᖅᐳᖓ ᐃᓄᖕᓂᒃ ᓯᕿᓂᐅᑉ ᐊᑖᓂ ᐃᓅᔪᓂᒃ ᓇᒧᑐᐃᓐᓇᖅ ᐱᔪᓂᒃ, ᒪᓕᒡᓗᑎᒡᓗ ᐃᓅᓱᒃᑐᒥᒃ ᐊᖓᔪᖅᑳᖅᔪᐊᒥᒃ ᑭᖑᕝᕕᖅᓯᔪᒥᒃ. 
16ᐃᓄᐃᑦ ᐃᓱᖃᓚᐅᓐᖏᓚᑦ ᐃᓅᓱᒃᑑᑉ ᑖᑦᓱᒪ ᐊᖓᔪᖅᑳᖑᖅᕕᒋᔭᖏᑦ; ᑭᖑᓂᖓᓂᓗ ᑭᖑᕝᕕᖅᓯᔪᑦ ᑖᑦᓱᒥᖓ ᖁᕕᐊᓲᑎᖃᓐᖏᓚᑦ. ᑕᒪᓐᓇᑕᐅᖅ ᑐᑭᖃᓐᖏᓚᖅ, ᐊᓄᕆᒥᒃ ᐊᖑᓯᓇᓱᐊᑐᐃᓐᓇᕐᖕᓂᐅᔮᖅᑐᖅ.
