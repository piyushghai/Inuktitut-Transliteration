1ᐊᑕᓂᐅᑉ ᐅᖃᖅᕕᒋᕚ ᔨᕆᒤᐊ ᔫᑕᒥᐅᓕᒫᑦ ᐱᑦᔪᑎᒋᓪᓗᒋᑦ, ᐊᕐᕌᒍᐃᑦ ᔨᕼᐅᐃᐊᑭᒻ ᔫᓮᐊᐅᑉ ᐃᕐᖕᓂᖓᑕ ᐊᖓᔪᖅᑳᖅᔪᐊᕆᔭᐅᓂᖓᑕ ᔫᑕᒥ ᓯᑕᒪᒋᓕᖅᑕᖓᓂ, ᓂᐱᑯᓁᓴ ᐊᕐᕌᒍᓕᒫᒥᒃ ᐊᖓᔪᖅᑳᖅᔪᐊᕆᔭᐅᓕᖅᑎᓪᓗᒍ ᐹᐱᓘᓂᒥᐅᓄᑦ. 
2ᔨᕆᒤᐊ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ ᐅᖃᓪᓚᓚᐅᖅᐳᖅ ᔫᑕᒥᐅᓕᒫᓄᑦ ᔪᕉᓴᓚᒦᑦᑐᓕᒫᓄᓪᓗ: 
3“ᐊᕐᕌᒍᓂᒃ 23-ᓂᒃ, ᔫᓮᐊᐅᑉ ᐋᒪᓐ ᐃᕐᖕᓂᖓᑕ ᐊᖓᔪᖅᑳᖅᔪᐊᖑᓂᖓᑕ 13-ᒋᓕᖅᑕᖓᓐᓂᑦ ᐱᒋᐊᖅᓗᒍ ᐅᓪᓗᒥᒧᑦ ᑎᑭᓪᓗᒍ ᐊᑕᓂᐅᑉ ᐅᖃᖅᑕᖏᓐᓂᒃ ᐅᕙᓐᓄᑦ ᐅᖃᖅᕕᒋᖃᑦᑕᖅᓯᒪᕙᑦᓯ ᐅᓄᖅᑐᐃᓱᖅᓗᖓ, ᓈᓚᓚᐅᖅᓯᒪᓐᖏᓚᓯᓕ. 
4ᐊᑕᓂᐅᓪᓗ ᐱᔪᖃᓛᖅᑐᒥᒃ ᐅᖃᖅᑎᒥᓂᒃ ᑎᓕᓯᕕᒋᖃᑦᑕᓚᐅᖅᐹᓯ ᐅᓄᖅᑐᐃᖅᓱᖅᓗᓂ, ᑐᓴᕈᓐᓇᓚᐅᓐᖏᓚᓯᓕ ᓈᓚᓚᐅᕐᖕᓇᒋᓪᓗ. 
5ᐅᖃᖃᑦᑕᓚᐅᖅᐳᓪᓗ, ‘ᓵᒋᐊᓕᕆᑦᓯ, ᑕᒪᑦᓯ ᐊᑐᓂᑦ, ᐱᐅᖏᑦᑐᓕᓂᑦᓯᓐᓂᑦ ᐱᓂᐊᕐᖕᓂᕆᔭᑦᓯᓐᓂᓪᓗ ᓈᒻᒪᖏᑦᑐᓂᑦ ᓄᓇᖃᑯᑖᒍᓐᓇᕐᖕᓂᐊᕋᑦᓯ ᐊᑕᓂᐅᑉ ᓄᓇᑖᕆᔭᐅᑎᓯᒪᔭᖓᓂᒃ ᐃᓕᑦᓯᓐᓄᑦ ᓯᕗᓕᑦᓯᓐᓄᓪᓗ ᑍᑦᓱᒪᓂᐊᓗᖕᒥᑦ ᐃᓱᖃᖏᑦᑐᒧᑦ. 
6ᒎᑎᓐᖑᐊᓄᑦ ᓴᖑᕕᖃᖅᑍᓕᓗᓯ ᑭᒡᒐᖅᑐᕈᒪᓗᒋᑦ ᑐᒃᓯᐊᖅᕕᒋᖃᑦᑕᕈᒪᓗᒋᓪᓘᓐᓃᑦ, ᓂᓐᖓᒃᓴᖅᑍᓕᓯᓐᖓ ᓴᓇᔭᕕᓂᑦᓯᓐᓄᑦ ᑕᕝᕙ ᐊᓯᕈᖅᑕᐅᓇᖅᑐᒧᑦ ᓱᒋᐊᕐᖕᓂᐊᓐᖏᓚᑦᓯ.’ 
7ᑭᓯᐊᓂᓕ ᓈᓚᒍᒪᓚᐅᓐᖏᓚᓯ ᐊᑕᓂᖅ ᐅᖃᖅᐳᖅ, ‘ᐊᑲᐅᒋᓐᖏᑕᓐᓂᒃ ᐱᓂᐊᖅᓯᒪᕗᓯ ᓴᓇᔭᑦᓯᒍᑦ ᐊᓯᕈᖅᑕᐅᓇᖅᑐᒧᓪᓗ ᐃᓕᑦᓯᓐᓂᒃ ᑎᑭᑎᓯᒪᕗᓯ.’
8ᑍᒤᒻᒪᑦ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐃᒫᒃ ᐅᖃᖅᐳᖅ, ‘ᓈᓚᓚᐅᖏᓐᓂᓯ ᐅᖃᐅᓯᕐᖕᓂᒃ ᐱᑦᔪᑎᒋᓪᓗᒍ. 
9ᑕᑯᒋᑦ, ᐅᓐᓄᐊᓪᓗᐊᑉ ᓇᓛᓃᑦᑐᑦ ᐃᓄᓕᒫᖏᓐᓂᒃ ᑎᓕᓯᓂᐊᖅᐳᖓ, ᑭᒡᒐᓐᓂᒡᓗ ᓂᐱᑯᓁᓴᒥᒃ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓂᒃ, ᐊᑕᓂᖅ ᐅᖃᖅᐳᖅ, ᐅᓇᑕᕆᐊᖅᑎᓐᓂᐊᖅᐸᒃᑲᓗ ᓄᓇᒧᑦ ᑕᒪᐅᖓ ᐃᓅᖃᑎᒌᒡᔪᐊᓄᑦ, ᓄᓇᓕᐅᖃᑎᒋᔭᓕᒫᓯᓗ ᐊᓯᕈᖅᑕᐅᑎᓐᓂᐊᖅᐸᒃᑲ ᑲᑉᐱᐊᓲᑎᒃᓴᓐᖑᖅᑎᓪᓗᒋᓪᓗ ᐋᖅᑭᒃᑕᐅᒃᑲᓐᓂᕐᖕᓂᐊᕈᓐᓃᖅᑐᒥᒃ ᓄᓇᓕᕕᓂᑐᐃᓐᓇᐅᓕᖅᑎᓐᓂᐊᖅᐸᕋ. 
10ᖁᕕᐊᓱᒃᕙᓗᒃᑐᑦ ᑐᓴᖅᑕᐅᕙᒍᓐᓃᕈᒫᖅᐳᑦ, ᑲᑎᑎᑕᐅᕋᑖᖅᑐᑦ ᓄᓕᐊᓂᒃᑐᑦ ᐅᐃᓂᒃᑐᓪᓗ ᓂᐱᖏᑕ ᑲᑦᔮᕐᖕᓇᕐᖕᓂᖏᑦ ᐊᓯᐅᓗᑎᒃ, ᓯᖃᓪᓕᑦᓯᕖᓪᓗ ᓯᖃᓪᓕᑦᓯᕙᓪᓛᓂᖏᑦ ᓇᓂᕈᐊᓪᓗ ᖃᐅᒪᓂᓕᒫᖏᑦ ᐱᑕᖃᕈᓐᓃᕈᒫᖅᐳᑦ. 
11ᑕᒪᓐᓇ ᓄᓇᓕᒫᖅ ᓯᖁᑦᑎᖅᓯᒪᓕᕈᒫᖅᐳᖅ ᐊᑐᖅᑐᒃᓴᐅᔪᓐᓃᖅᓗᓂ, ᑖᒃᑯᐊᓗ ᐃᓅᖃᑎᒌᒡᔪᐊᑦ ᐊᐅᓚᑕᐅᓕᕈᒫᖅᐳᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᐊᕐᕌᒍᓂᒃ 70-ᓂᒃ. 
12ᐊᕐᕌᒍᓪᓕ 70-ᑦ ᓈᒃᐸᑕ, ᐊᑭᓂᐊᕕᒋᔪᒫᖅᐹᕋ ᐹᐱᓘᓂᐅᑉ ᐊᖓᔪᖅᑳᖅᔪᐊᖓ ᐃᓄᖁᑎᖏᓪᓗ ᑲᐅᓪᑎᐊᒥᐅᑦ, ᓄᓇᖓᓪᓗ ᐸᓯᔭᒃᓴᐅᓂᖏᑦ ᐱᑦᔪᑎᒋᓗᒋᑦ ᐊᑕᓂᖅ ᐅᖃᖅᐳᖅ, ᓱᓇᑕᖃᕈᓐᓃᕈᒫᖅᐳᖅᓗ ᐃᓱᖃᖏᑦᑐᒧᑦ. 
13ᓇᓪᓕᐅᑎᑎᑦᓱᒫᖅᐸᒃᑲᓗ ᓄᓇᓕᖕᓄᑦ ᑖᒃᑯᓄᖓ ᓇᓪᓕᐅᑎᔪᒫᕐᖕᓂᕋᒃᓗᒋᑦ ᐅᖃᖅᓯᒪᔭᒃᑲ ᐊᒡᓚᖕᓂ ᑖᒃᑯᓇᓂ ᑎᑎᕋᖅᑕᐅᓯᒪᔪᑦ ᔨᕆᒤᐊᐅᑉ ᐅᖃᖅᑎᒪ ᓇᓚᐅᑦᑍᑦᔪᑎᒋᓯᒪᔭᖏᑦ ᐃᓅᖃᑎᒌᒡᔪᐊᓕᒫᓄᑦ. 
14ᑖᒃᑯᐊᑦᑕᐅᖅ ᐃᓅᖃᑎᒌᒡᔪᐊᓄᑦ ᐊᖓᔪᖅᑳᖅᔪᐊᓄᓪᓗ ᐱᔪᓐᓇᖅᑐᖅᔪᐊᓄᑦ ᑎᒍᔭᐅᔪᒫᕐᖕᒥᖕᒪᑕ. ᐱᓂᐊᕐᖕᓂᖏᑦ ᓴᓇᔭᖏᓪᓗ ᒪᓕᒡᓗᒋᑦ ᐊᑭᓂᐊᖅᕕᒋᔪᒫᕋᒃᑭᑦ.’”
15ᐃᒫᒃ ᐊᑕᓂᖅ ᐄᓴᕅᓕᒥᐅᑦ ᒎᑎᖓᑦ ᐅᕙᓐᓄᑦ ᐅᖃᖅᐳᖅ, “ᖃᓪᓗᑎ ᐊᒡᒐᖕᓃᑦᑐᖅ ᓂᓐᖓᕕᒡᔪᐊᖅᓯᒪᓂᓐᓂᒃ ᐃᒪᖃᖅᑐᖅ ᑎᒍᓗᒍ ᑎᓕᓯᕕᒋᔭᓕᒫᓐᓄᑦ ᐃᓅᖃᑎᒌᒡᔪᐊᓄᑦ ᐃᒥᖅᑕᐅᑎᑦᔪᒃ. 
16ᐃᒥᕈᓂᑦᔪᒃ ᓄᑭᖃᑦᓯᐊᕈᓐᓃᕐᖕᓂᐊᖅᐳᑦ ᑐᑮᕈᑎᓗᑎᒡᓗ ᐅᓇᑕᖅᑕᐅᑎᓐᓂᐊᕋᑭᑦ.”
17ᖃᓪᓗᑎᓗ ᑎᒍᓪᓗᒍ ᐊᑕᓂᐅᑉ ᐊᒡᒐᖏᓐᓂᑦ, ᐃᓅᖃᑎᒌᒡᔪᐊᓄᑦ ᑎᓕᓯᕕᒋᔭᖏᓐᓄᑦ ᐃᒥᖅᑕᐅᑎᓚᐅᖅᐸᕋ. 
18ᔪᕉᓴᓚᒧᑦ ᔫᑕᐅᓪᓗ ᓄᓇᓕᖏᓐᓄᑦ ᐊᖓᔪᖅᑳᖅᔪᐊᖏᓐᓄᑦ ᐊᖓᔪᖅᑳᖁᑎᖏᓐᓄᓪᓗ ᐊᓯᕈᕈᑎᒃᓴᐅᖁᓪᓗᒍ ᑲᑉᐱᐊᒋᔭᐅᑦᔪᑎᒃᓴᐅᓕᖁᓪᓗᒍᓗ ᐱᐅᒋᔭᐅᖏᑦᔪᑎᒃᓴᓐᖑᖁᓪᓗᒍᓗ ᐅᓪᓗᒥᒧᑦ ᑍᒤᒻᒪᑕ.
19ᐅᑯᐊ ᑕᕝᕙ ᓇᓗᓁᖅᓯᒪᔪᑦ ᑕᕝᕙᓐᖓᑦ ᐃᒥᐅᑎᒥᑦ ᐃᒥᕆᐊᖃᖅᑐᑦ:
20ᓄᓇᓕᑐᖃᐅᖏᑦᑐᓪᓗ ᑍᑲᓃᑦᑐᑦ;
21ᐄᑐᒥᐅᑦ, ᒧᐊᐱᒥᐅᑦ, ᐋᒪᒥᐅᓪᓗ.
22ᐊᖓᔪᖅᑳᖅᔪᐊᕆᔭᐅᔪᓕᒫᑦ ᑍᕆᒥ, ᓮᑐᓂᒥᓗ,
23ᑎᑖᓂᒥᐅᑦ, ᑏᒪᒥᐅᑦ, ᐳᔾᒥᐅᓪᓗ
24ᐊᕋᐱᐊᒥᐅᓪᓗ ᐊᖓᔪᖅᑳᖅᔪᐊᓕᒫᖏᑦ,
25ᔨᒻᕆᒥᐅᑦ ᐊᖓᔪᖅᑳᖅᔪᐊᓕᒫᖏᑦ, ᐃᓛᒥᐅᓪᓗ ᒥᑎᐊᒥᐅᓪᓗ.
26ᐅᓐᓄᐊᓪᓗᐊᓪᓗ ᓇᓛᓂᑦᑐᑦ ᐊᖓᔪᖅᑳᖅᔪᐊᓕᒫᖏᑦ,
27ᐅᖃᐅᑎᓪᓗᒋᓪᓗ, “ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ, ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᐃᒥᓕᕆᑦᓯ ᐋᖓᔮᖅᓗᓯ ᒥᕆᐊᖃᑦᑕᖅᓗᓯᓗ, ᐅᕐᕈᓗᓯᓗ ᒪᑭᒃᑲᓐᓂᕐᖕᓂᐊᕈᓐᓃᖅᓗᓯ ᐃᓕᑦᓯᓐᓂᒃ ᑐᖁᕅᔭᖅᑐᖅᑐᓂᒃ ᑎᑭᑎᑦᓯᓂᐊᕋᒪ. 
28ᖃᓪᓗᑎᒥᑦ ᑎᒍᒥᐊᖅᑕᓐᓂᒃ ᐃᒥᕈᒪᖏᑉᐸᑕ, ᐅᖃᐅᑎᔭᒃᓴᕆᕙᑎᑦ, ‘ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ, ᑕᕝᕙᓐᖓᑦ ᐃᒥᖅᑐᒃᓴᐅᕗᓯ. 
29ᑕᑯᓕᕆᑦᓯ, ᐃᒡᓗᒐᓴᒡᔪᐊᖁᑎᒪ ᐊᓯᕈᖅᑕᐅᑦᔪᑎᒃᓴᖓᓂᒃ ᑎᑭᑎᑦᓯᕙᓪᓕᐊᓕᖅᐳᖓ, ᓱᒋᐊᖅᑕᐅᓂᐊᕋᓱᒋᖏᑉᐱᓰ? ᓱᒋᐊᖅᑕᐅᖏᑦᑑᓂᐊᓐᖏᓚᓯ, ᑐᖁᕋᖅᑕᐅᑦᔪᑎᒃᓴᓯᓐᓂᒃ ᑎᑭᑎᑦᓯᓂᐊᕋᒪ ᐃᓅᔪᓕᒫᓄᑦ ᓄᓇᒥ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ.’
30ᐅᖃᐅᓯᕆᔭᐅᖁᔭᓐᓂᒃ ᐅᖃᐅᓯᖃᕆᐊᖅᑐᓕᕆᑦ ᐅᖃᐅᑎᓗᒋᓪᓗ,
31ᓂᐱᖅᔪᐊᖅᓗ ᑐᓴᖅᑕᐅᔪᒪᖅᐳᖅ
32ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ, “ᑕᑯᒋᑦ ᐊᓯᕈᖅᑕᐅᓂᖅ ᓯᐊᒻᒪᖅᐸᓪᓕᐊᓕᖅᐳᖅ, ᐃᓅᖃᑎᒌᒡᔪᐊᓂᑦ ᐃᓅᖃᑎᒌᒡᔪᐊᓄᑦ, ᐊᓄᕆᖅᔪᐊᖅ ᓴᖅᑭᓕᖅᐳᖅ ᓯᓚᖅᔪᐊᑉ ᑭᒡᓕᖓᓂᑦ. 
33ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᐊᑕᓂᕐᖕᒧᑦ ᑐᖁᕋᖅᑕᐅᔪᕕᓃᑦ ᓇᓂᑐᐃᓐᓇᖅ ᑕᑯᔭᒃᓴᐅᔪᒫᖅᐳᑦ, ᓄᓇᖅᔪᐊᑉ ᑭᒡᓕᖓᓂᑦ ᑭᒡᓕᖓᓄᑦ. ᐅᒡᒍᐊᕈᑕᐅᔪᒫᓐᖏᓚᑦ ᑲᑎᖅᓱᖅᑕᐅᔪᓐᓇᖏᓪᓗᑎᒃ, ᐃᓗᕕᖅᑕᐅᔪᓐᓇᖏᓪᓗᑎᒡᓗ, ᐊᓇᖅᑎᑐᓪᓕ ᑕᒫᓃᕐᕆᑐᐃᓐᓇᕈᒫᖅᐳᑦ ᒪᓂᖅᑲᒥ.
34ᖁᕝᕕᐅᕆᑦᓯ ᕿᐊᓗᓯᓗ, ᐃᓕᑦᓯ ᐰᖅᓯᔨᒋᔭᐅᔪᓯ, ᐊᒃᓴᑳᖃᑦᑕᖅᓗᓯ ᐊᖅᔭᓕᓂᕐᖕᓂ, ᐃᓕᑦᓯ ᓯᕗᓕᖅᑎᒋᔭᐅᔪᓯ ᐃᓄᖁᑎᓐᓄᑦ. ᑐᖁᕋᖅᑕᐅᕕᒃᓴᓯ ᓇᓪᓕᐅᑎᖕᒪᑦ, ᐅᕐᕈᔪᒫᖅᐳᓯ ᓯᖁᑦᑎᖅᓗᓯᓗ ᒪᕐᕋᐅᔭᖅᑎᑐᑦ. 
35ᐰᖅᓯᔨᐅᔪᑦ ᕿᒫᕕᒃᓴᖃᕐᖕᓂᐊᓐᖏᓚᑦ, ᓯᕗᓕᖅᑎᐅᔪᓪᓗ ᐃᓄᖕᓄᑦ ᐊᓐᓇᒡᕕᓴᖃᕐᖕᓂᐊᓐᖏᓚᑦ. 
36ᑐᓴᖅᓯᐅᒃ ᐰᖅᓯᔨᐅᔪᑦ ᕿᐊᕙᓗᖏᑦ, ᓯᕗᓕᖅᑎᐅᔪᓪᓗ ᕿᐊᖓᔭᒃᐸᓚᑦᓯᓂᖏᑦ! ᐊᑕᓂᐅᑉ ᓄᓇᓕᖁᑎᖏᑦ ᐊᓯᕈᖅᑎᒻᒪᒋᑦ. 
37ᓇᑎᕐᖕᓇᔮᓪᓗ ᐃᕕᒃᓱᒑᖃᐅᑦᓯᐊᖅᑐᑦ ᑭᓱᒃᓴᐅᔪᓐᓃᖅᑎᑕᐅᓯᒪᕗᑦ, ᐊᑕᓂᐅᑉ ᓂᓐᖓᕕᒡᔪᐊᖅᓯᒪᓂᕐᖕᒥᓄᑦ ᐱᓇᓱᐊᖅᕕᒋᒪᒋᑦ. 
38ᓔᔭᑎᑐᑦ ᐃᓂᓪᓚᖓᕕᖕᒥᓂᒃ ᕿᒤᔪᑎᑐᑦ; ᓄᓇᖓᑦ ᓱᓇᖃᕈᓐᓃᕈᒫᖅᐳᖅ. ᐅᓇᑕᖅᕕᐅᓯᒪᓂᕐᖕᒥᓄᑦ, ᐅᓇᑕᕆᐊᖅᓯᒪᔪᓄᑦ, ᐊᑕᓂᐅᓪᓗ ᓂᓐᖓᕕᒡᔪᐊᖅᓯᒪᓂᖓᓄᑦ.”
