1“ᑕᕝᕙ ᐊᑕᓂᐅᑉ ᐅᖃᐅᑎᕚᖓ, ‘ᐅᔭᕌᖕᓂᒃ ᒪᕐᕉᖕᓂᒃ ᐲᖅᓯᓚᐅᕆᑦ ᐅᓕᒻᒫᓗᒋᒃ ᓯᕗᓪᓕᖅᑎᑐᑦ ᓴᓇᓯᒪᓗᖏᒃ ᕿᔪᖕᒥᒡᓗ ᐴᓕᐅᖅᓗᒋᒃ ᐃᓂᒃᓴᖏᖕᓂᒃ. ᐅᕙᓐᓄᓪᓗ ᕾᓂᐊᖅᐳᑎᑦ ᒪᔪᕋᖅᓗᑎᑦ ᖃᖅᑲᒧᑦ. 
2ᑖᒃᑯᐊᒃ ᑎᑎᕋᖅᕕᒋᓂᐊᕋᒃᑭᒃ ᐅᖃᐅᓯᕐᖕᓂᒃ ᓯᕗᓪᓕᕐᖕᒥᒃ ᑎᑎᕋᖅᓯᒪᓚᐅᖅᑐᑎᑐᑦ ᑍᒃᑯᑎᑐᓇᖅ ᓱᕋᓚᐅᖅᑕᖅᑎᑐᑦ, ᑕᕝᕙ ᐱᒍᕕᒋᒃ ᐃᒃᓯᖅᕕᖕᒧᑦ ᐴᖅᑕᒃᓴᕆᕚᒃᑭᒃ.’
3ᑕᕝᕙ ᐃᒃᓯᖅᕕᓕᐅᓕᓚᐅᖅᐳᖓ ᕿᔪᖕᒥᒃ ᐊᑬᑦᓯᐊᒥᒃ ᐊᑎᓕᖕᒥᑦ ᐱᓯᒪᔪᒥᒃ ᐅᔭᕌᖕᓂᒡᓗ ᒪᕐᕉᖕᓂᒃ ᐅᓕᒻᒫᓪᓗᒋᒃ ᐲᖅᓯᓚᐅᕆᕗᖓ ᓯᕗᓪᓕᐅᓚᖅᑐᑎᑐᑦ ᓴᓇᓯᒪᓪᓗᒋᒃ ᑖᒃᑯᐊᓗ ᓇᒃᓴᖅᓗᒋᑦ ᖃᖅᑲᒧᑦ ᒪᔪᕋᓕᓚᐅᖅᐳᖓ. 
4ᑕᕝᕙ ᐊᑕᓂᐅᑉ ᑖᒃᑯᐊᒃ ᐅᔭᕌᒃ ᑎᑎᕋᖅᕕᒋᓚᐅᖅᐰᑦ ᐅᖃᐅᓯᕐᖕᓂᒃ ᑖᒃᑯᓂᖓᑦᓮᓐᓇᖅ ᑎᑎᕋᓚᐅᖅᑕᒥᑐᑦ ᑎᑎᕋᖅᓗᒋᑦ, ᐱᖁᔭᓂᒃ ᖁᓕᓂᒃ ᑍᑦᓱᒪᓂ ᐃᑯᒪᒦᓪᓗᓂ ᐃᓕᑦᓯᓐᓄᑦ ᑐᓂᓚᐅᖅᑕᒥᓂᒃ ᖃᖅᑲᐅᑉ ᑭᒡᓕᖓᓂ ᑲᑎᒪᑎᓪᓗᓯ. ᑖᒃᑯᐊᒡᓗ ᐊᑕᓂᐅᑉ ᐅᕙᓐᓄᑦ ᑐᓂᓚᐅᖅᐰᑦ. 
5ᖃᖅᑲᒦᒌᕋᒪᓕ ᐊᖅᑲᓕᓚᐅᕆᕗᖓ, ᑕᕝᕙ ᐊᑕᓂᐅᑉ ᑍᒫᒃ ᐱᖁᔨᓯᒪᓂᖓ ᒪᓕᒡᓗᒍ, ᐃᒃᓯᖅᕕᖕᒧᑦ ᓴᓇᓚᐅᖅᑕᓐᓄᑦ ᐴᓚᐅᖅᐸᒃᑲ ᑍᒫᓐᖓᓪᓗ ᑕᕝᕙᓃᖏᓐᓇᓕᖅᐳᑦ.”
6(ᑕᕝᕙ ᐄᓴᕅᓕᒥᐅᑦ ᐃᒥᖅᑕᖅᕕᖕᒥᑦ ᐱᐊᕌᔅ-ᐱᓂ-ᔮᑲᓐᒥᐅᑦ ᐃᒥᖅᑕᖅᕕᖁᑎᖓᓂᑦ ᓅᓕᖅᐳᑦ, ᓄᓇᒧᑦ ᒧᓯᕋᑎᒧᑦ ᐂᓪᓗᑎᒃ. ᑕᕝᕙᓂᓗ ᐂᕈᓂ ᑐᖁᕗᖅ ᐃᓗᕕᖅᑕᐅᓪᓗᓂᓗ, ᐃᕐᖕᓂᖓᑕᓕ ᐃᓕᓯᕆᐅᑉ ᐃᓇᖏᖅᐹ ᑐᓂᕐᕈᓯᖅᑎᑦᓯᔨᐅᓂᕐᖕᒧᑦ. 
7ᑕᕝᕙᓐᖓᓪᓗ ᓄᓇᒥᑦ ᓅᓕᕐᖕᒥᖓᒥᒃ ᒐᑦᒍᑕᒧᐊᖅᐳᑦ ᑕᕝᕙᓐᖓᓪᓗ ᔮᑦᐹᑕᒧᐊᕆᕗᑦ, ᐃᒥᖅᑕᖅᕕᖃᑦᓯᐊᖅᑐᒧᑦ. 
8ᑍᑦᓱᒪᓂᐅᑎᓪᓗᒍ ᖃᖅᑲᒦᑎᓪᓗᒋᑦ ᓱᓕ ᐊᑕᓂᖅ ᑎᓕᓯᓚᐅᖅᐳᖅ ᐃᓄᖕᓂᒃ ᓕᕔᑎᒃᑯᑦ ᑭᖑᕚᖏᓐᓂᒃ ᐊᖏᖃᑎᒌᒍᑎᐅᑉ ᐃᒃᓯᖅᕕᖁᑎᖓᓂᒃ ᐊᐅᓚᑦᓯᔨᐅᖁᓪᓗᒋᑦ ᐊᒡᔭᖅᑕᐅᔭᕆᐊᖃᓕᖅᐸᑦ, ᐊᑕᓂᕐᖕᒧᓪᓗ ᑐᓂᕐᕈᓯᖅᑎᑦᓯᔨᐅᖁᓪᓗᒋᑦ, ᐊᑕᓂᐅᓪᓗ ᐊᑎᖓᓂ ᓮᒻᒪᖅᑎᑦᓯᔨᐅᖁᓪᓗᒋᑦ. ᐅᓪᓗᒥᒧᓪᓗ ᑎᑭᓪᓗᒍ ᓱᓕ ᑖᒃᑯᐊ ᑕᒪᒃᑯᓂᖓ ᐱᓇᓱᐊᖅᑎᐅᕗᑦ. 
9ᑍᒤᒻᒪᑦ ᑕᕝᕙ ᑖᒃᑯᐊ ᓕᕔᒃᑯᑦ ᑭᖑᕚᖏᑦ ᓄᓇᖁᑎᑖᖅᓯᒪᖏᑦᑐᑑᕗᑦ ᐊᓯᖏᑎᑐᑦ ᑭᖑᕚᕇᑎᑐᑦ; ᑭᓯᐊᓂᓕ ᐱᑎᑕᐅᖔᓚᐅᖅᐳᑦ ᐊᑕᓂᕐᖕᒧᑦ ᑐᓂᕐᕈᓯᖅᑎᑦᓯᔨᐅᓂᕐᖕᒥᒃ, ᑍᒫᒃ ᐊᑕᓂᖅ ᒎᑎᓯ ᑕᒪᑐᒥᖓ ᐊᖏᕈᑎᖃᖅᓯᒪᖕᒪᑦ.)
10“ᖃᖅᑲᒦᓚᐅᖅᐳᖓᓕ ᐅᓪᓗᓂᒃ ᐅᓐᓄᐊᓂᒡᓗ 40-ᓂᒃ, ᓯᕗᓪᓕᕐᖕᒥᒃ ᑍᒫᑦᓮᓐᓇᖅ ᐊᑯᓂᐅᑎᒋᔪᖅ ᒪᔪᐊᖅᓯᒪᓚᐅᕐᖕᓂᑦᑐᑦ. ᑕᕝᕙᓂᓗ ᐊᑕᓂᐅᑉ ᓈᓚᓕᓚᐅᕆᕚᖓ ᐊᖏᖅᕕᒋᓪᓗᓂᖓᓗ ᐃᓕᑦᓯᓐᓂᒃ ᓄᖒᑦᓯᔪᒪᔪᓐᓁᖅᓗᓂ. 
11ᐊᑕᓂᐅᓪᓗ ᐅᖃᐅᑎᓚᐅᖅᐹᖓ ᐃᓕᑦᓯᓐᓂᒃ ᑕᓯᐅᖅᓯᖁᓪᓗᖓ, ᓄᓇᑖᕈᓐᓇᖁᓪᓗᓯ ᓯᕗᓕᕕᓂᑦᓯᓐᓄᑦ ᐊᖏᕈᑎᒋᓯᒪᓚᐅᖅᑕᖓᓂᒃ.”
12“ᒫᓐᓇᓕ ᐄᓴᕅᓕᒥᐅᖑᔪᓯ, ᓈᓚᓚᐅᕆᑦᓯ ᐊᑕᓂᐅᑉ ᒎᑎᑦᓯ ᐊᑐᖅᑕᐅᖁᔭᖏᓐᓂᒃ ᐃᓕᑦᓯᓐᓄᑦ: ᑖᓐᓇ ᐊᑕᓂᖅ ᑐᒃᓯᐊᖅᕕᒋᔭᒃᓴᕆᕙᓯ ᐱᖁᔭᓕᒫᖏᓪᓗ ᒪᓕᒡᓗᒋᑦ, ᐅᖓᒋᔭᒃᓴᕆᕙᓯ, ᐱᔨᑦᓯᖅᓗᒍᓗ ᐆᒻᒪᒻᒧᑦ ᐃᓗᐃᑦᑐᒧᑦ ᑕᕐᖕᓂᕐᖕᓄᓪᓗ ᐃᓗᐃᑦᑐᒧᑦ, 
13ᐱᖁᔭᓕᒫᖏᓪᓗ ᓈᓚᒃᑕᒃᓴᕆᕙᓯ. ᐅᓪᓗᒥ ᑖᒃᑯᐊ ᑐᓂᕙᒃᑲ ᐱᕙᓪᓕᐅᑎᒃᓴᐅᖁᓪᓗᒋᑦ ᐃᓕᑦᓯᓐᓄᑦ. 
14ᑕᑯᒋᑦ, ᐊᑕᓂᐅᑉ ᒎᑎᑦᓯ ᕿᓔᑦ ᖁᕝᕙᓯᖕᓂᖅᐹᕆᔭᖏᑦ ᐱᖁᑎᒋᕔᑦ; ᓄᓇᖅᔪᐊᖅᑕᐅᖅ ᐱᖁᑎᒋᕚ, ᑖᑦᓱᒪᓃᑦᑐᓕᒫᓪᓗ ᐱᖁᑎᒋᒋᕔᑦ. 
15ᐊᑕᓂᐅᓪᓕ ᓯᕗᓕᕕᓂᑦᓯᓐᓄᑦ ᓇᒡᓕᒍᓱᖕᓂᖓᑕ ᓴᓐᖏᔫᓗᐊᕐᖕᓂᖓᓄᑦ ᐃᓅᖃᑎᒌᖑᔪᓯ ᓂᕈᐊᓚᐅᖅᐹᓯ ᐊᓯᑦᓯᓐᓂᒃ ᐃᓅᖃᑎᒌᖑᔪᓂᒃ ᐱᓇᓂ, ᓱᓕ ᓂᕈᐊᖅᓯᒪᓪᓗᓂᓯ ᐃᓄᖁᑎᒋᖕᒪᓯ. 
16ᑍᒤᒻᒪᑦ, ᒫᓐᓇᒥᑦ ᐱᒋᐊᖅᓗᓯ ᐊᑕᓂᕐᖕᒥᒃ ᓈᓚᑦᓯᐊᖅᑐᒃᓴᐅᕗᓯ ᑐᓵᓐᖏᓴᖅᑐᒃᓴᐅᓇᓯᓗ. 
17ᐊᑕᓂᖅ ᒎᑎᒋᔭᓯ ᒎᑎᒋᔭᐅᔪᓕᒫᓂᑦ ᐊᖏᓂᖅᓴᐅᖕᒪᑦ ᐱᔪᓐᓇᕐᖕᓂᖅᐹᖑᓪᓗᓂᓗ. ᐱᔪᓐᓇᖅᑐᖅᔪᐊᖑᕗᖅ ᐊᔪᒐᖃᖏᑦᑐᖅᔪᐊᖑᓪᓗᓂᓗ, ᓯᕘᕋᒋᔭᐅᔪᒃᓴᐅᕗᖅᓗ. ᐃᓄᖕᓂᒡᓗ ᐃᓔᓐᓇᖅᓯᐅᓐᖏᓚᖅ, ᓯᓔᕐᕆᔭᐅᔪᓐᓇᕋᓂᓗ. 
18ᑲᒪᒋᔭᐅᑦᓯᐊᖁᔨᓪᓗᓂᓗ ᐋᖅᑭᒃᓯᓲᖑᕗᖅ ᐃᓕᐊᖅᔪᖕᓂᒃ ᐅᐃᒡᒐᕐᖕᓂᕐᖕᓂᒡᓗ; ᓄᓇᖃᖅᑐᑐᖃᐅᖏᑦᑐᓪᓗ ᓇᒡᓕᒋᕔᑦ ᐃᓅᖃᑎᑦᑎᓐᓄᑦ ᓄᓇᖅᑲᑎᒋᔭᐅᔪᑦ, ᓂᕿᒃᓴᖃᖅᑎᓪᓗᒋᑦ ᐊᓐᓄᕌᒃᓴᖃᖅᑎᑉᐰᑦ. 
19ᑍᒤᒻᒪᑦ, ᓄᓇᖃᖅᑐᑐᖃᐅᖏᑦᑐᓂᒃ ᓄᓇᑦᓯᓐᓃᑦᑐᓂᒃ ᓇᒡᓕᒍᓱᒃᑐᒃᓴᐅᕗᓯ, ᐃᓕᑦᓯᑦᑕᐅᖅ ᓄᓇᑐᖃᕆᓐᖏᑕᑦᓯᓐᓃᓚᐅᕋᑦᓯ ᐃᑦᔨᑉᑎᒥ. 
20ᐊᑕᓂᖅ ᒎᑎᒋᔭᓯ ᓈᓚᒐᒃᓴᕆᕙᓯ ᑖᓐᓇᓗ ᑭᓯᒥ ᑐᒃᓯᐊᖅᕕᒋᓗᒍ. ᑖᑦᓱᒧᖓᓗ ᓱᖁᓯᔪᐃᑦᑑᔪᒃᓴᐅᕗᓯ ᑖᑦᓱᒪᓗ ᐊᑎᖓᒍᑦ ᑭᓯᐊᓂ ᐊᖏᒻᒪᕆᒃᑐᒃᓴᐅᕗᓯ. 
21ᓂᖅᑐᒐᒃᓴᕆᕙᓯ ᒎᑎᒋᒐᑦᓯᐅᒃ, ᓇᖕᒥᓂᖅ ᑕᑯᓯᒪᒐᑦᓯ ᑖᑦᓱᒪ ᐊᔪᖏᑦᑐᐊᓘᓂᖓᓂᒃ ᑲᒪᓇᖅᑐᖅᔪᐊᖑᓂᖓᓂᒡᓗ ᐃᓕᑦᓯ ᐱᑦᔪᑎᒋᓪᓗᓯ. 
22ᓯᕗᓕᕕᓂᓯᓕ ᐃᑦᔨᑉᑎᒧᐊᓕᖅᑎᓪᓗᒋᑦ ᑍᑯᓐᖓᖅᑐᑦ 70-ᑐᐃᓐᓇᐅᓚᐅᖅᐳᑦ; ᒫᓐᓇᓕ ᐊᑕᓂᐅᑉ ᒎᑎᑦᓯ ᐅᓪᓗᕆᐊᑎᑐᑦ ᕿᓚᖕᒦᑦᑐᑎᑐᑦ ᐅᓄᖅᓯᑎᓯᒪᓕᖅᐹᓯ.”
