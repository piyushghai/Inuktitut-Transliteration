1ᐊᑕᓂᐅᑉ ᒨᓯᓯ ᐅᖃᐅᑎᕚ, 
2ᐂᕈᓂ ᐃᕐᖕᓂᖏᓪᓗ ᐅᖃᐅᑎᒃᑭᑦ ᐄᓴᕅᓕᒥᐅᓕᒫᓪᓗ ᐃᒫᒃ: “ᐊᑕᓂᖅ ᐃᒫᒃ ᐱᖁᔨᕗᖅ: 
3ᐄᓴᕅᓕᒥᐅᑦ ᓇᓪᓕᐊᑦ ᑐᓂᕐᕈᑎᖃᖅᐸᑦ ᐃᒻᒧᒃᓯᐅᒐᕐᖕᒥᒃ, ᓰᐱᒥᒡᓘᓐᓃᑦ, ᒎᑦᓯᒥᒡᓘᓐᓃᑦ ᓄᓇᓕᖕᓂ ᓄᓇᓖᓪᓘᓐᓃᑦ ᓯᓚᑖᓂ, 
4ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᖓᓄᐊᖏᑉᐸᒍ ᐊᑕᓂᕐᖕᒧᑦ ᑐᓂᕐᕈᑎᖃᖅᐸᑦ ᑍᒤᓕᐅᖅᑐᖅ ᐸᓯᔭᒃᓴᐅᕗᖅ ᐊᐅᖕᒥᒃ ᑯᕕᓯᓂᖓᓄᑦ, ᐃᓅᖃᑎᒥᓂᑦ ᐊᕕᑕᐅᔪᒃᓴᐅᕗᖅ. 
5ᑕᒪᓐᓇ ᑍᒤᑉᐳᖅ ᐄᓴᕅᓕᒥᐅᑦ ᐂᑦᑐᐃᖁᓪᓗᒋᑦ ᐊᑕᓂᕐᖕᒧᑦ ᑕᒫᓂᑐᐃᓐᓇᖅ ᑐᓂᕐᕈᓯᕐᖕᓂᕆᕙᓚᐅᖅᑕᒥᖕᓂᒃ, ᒫᓐᓇᓕ ᕾᑦᔪᑎᔭᕆᐊᖃᓕᖅᐰᑦ ᑐᓂᕐᕈᓯᖅᑎᑦᓯᔨᒧᑦ, ᐃᒫᒃ ᐊᑕᓂᕐᖕᒧᑦ ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᖓᓄᑦ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑎᒃᓴᓂᒃ ᑐᓂᕐᕈᑎᖃᖅᓗᑎᒃ. 
6ᑐᓂᕐᕈᓯᖅᑎᑦᓯᔨᐅᑉ ᐆᒪᔫᑉ ᐊᐅᖓ ᓯᖅᐸᖅᓴᕈᑎᒋᔭᕆᐊᖃᖅᐹ ᑐᓂᕐᕈᓯᖅᕕᖕᒧᑦ ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᖓᓃᑦᑐᒧᑦ, ᐃᑯᐊᓪᓚᒡᓗᒋᓪᓗ ᑐᓐᓄᖏᑦ ᑎᐱᖓ ᒪᒪᕐᖕᒪᑦ ᐊᑕᓂᕐᖕᒧᑦ. 
7ᑐᓂᕐᕈᓯᖃᑦᑕᕆᐊᖃᕈᓐᓃᕐᖕᒪᑕ ᒎᑎᓐᖑᐊᓄᑦ ᒎᑦᓯᓐᖑᐊᓕᐊᕆᓯᒪᔪᓄᑦ ᓴᑍᕆᓄᑦ ᐃᒃᓕᒎᕐᖕᓂᒃᑯᑦ ᐊᓯᓐᓂᐊᖅᕕᒋᕙᒃᑕᒥᖕᓄᑦ. ᑕᒪᓐᓇ ᐱᖁᔭᖅ ᑍᒤᓕᖕᒊᓐᓇᕐᖕᓂᐊᖅᐳᖅ ᑍᒪᓐᖓᓕᒫᖅ ᑭᖑᕚᒃᓴᖏᓐᓄᓪᓗ.
8ᐃᒫᒃ ᐅᖃᖅᕕᒋᒃᑭᑦ: ᐄᓴᕅᓕᒥᐅᑦ ᐅᕝᕙᓘᓐᓃᑦ ᐄᓴᕅᓕᒥᐅᖑᖏᑦᑐᖅ ᑖᒃᑯᓇᓂ ᓄᓇᖃᖃᑕᐅᔪᖅ ᑐᓂᕐᕈᓯᖅᐸᑦ ᐃᑯᐊᓚᑎᑕᒃᓴᒥᒃ, ᑐᖁᑕᒃᓴᒥᒡᓘᓐᓃᑦ, 
9ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᖓᓂᐅᖏᑦᑐᖅ, ᐊᑕᓂᕐᖕᒧᑦ ᑐᓂᕐᕈᑎᒃᓴᕆᓗᒍ ᐃᓄᒃ ᑍᒤᓕᐅᖅᑐᖅ ᐃᓅᖃᑎᒌᓂᑦ ᐊᕕᑕᐅᔭᕆᐊᖃᖅᐳᖅ.
10ᐄᓴᕅᓕᒥᐅᑦ ᐄᓴᕅᓕᒥᐅᖑᖏᑦᑐᖅᓘᓐᓃᑦ ᑖᒃᑯᓇᓂ ᓄᓇᖃᖃᑕᐅᔪᖅ ᐊᐅᖕᒥᒃ ᓂᕆᒃᐸᑦ ᑮᓇᕋ ᑖᑦᓱᒪᓐᖓᑦ ᐊᓚᕐᖕᓂᐊᖅᐸᕋ ᐊᐅᖕᒥᒃ ᓂᕆᔪᖅ ᐃᓅᖃᑎᖏᓐᓂᑦ ᐃᓚᒋᔭᐅᓂᕋᕈᓐᓁᕐᖕᓂᐊᖅᐸᕋ. 
11ᐆᒪᔪᑦ ᓂᖅᔪᑎᐅᑉ ᐊᐅᓂ ᐆᒪᑦᔪᑎᒋᖕᒪᒍ, ᐃᓕᑦᓯᓐᓄᑦ ᑐᓂᒐᒃᑯ ᐃᓱᒪᒋᔪᓐᓁᖅᕕᒋᔪᒪᓪᓗᓯ ᑐᓂᕐᕈᓯᖅᕕᖕᒥ, ᐊᐅᒃ ᐃᓱᒪᒋᔪᓐᓁᖅᕕᖃᖅᑎᑦᓯᖕᒪᑦ ᐃᓅᓯᕐᖕᒥᒃ. 
12ᐄᓴᕅᓕᒥᐅᓄᑦ ᐃᒫᒃ ᐅᖃᖅᐳᖓ, ᓇᓕᖅᓯ ᓂᕆᔭᕆᐊᖃᓐᖏᓚᖅ ᐊᐅᖕᒥᒃ, ᐄᓴᕅᓕᐅᖏᑦᑐᖅᓘᓐᓃᑦ ᓄᓇᖅᑲᑎᒋᔭᓯ ᐊᐅᒃᑐᕆᐊᖃᓐᖏᓚᖅ.
13ᐄᓴᕅᓕᒥᐅᑦ ᐄᓴᕅᓕᒥᐅᖑᖏᑦᑐᓪᓘᓐᓃᑦ ᓄᓇᖅᑲᑎᒋᔭᓯ ᐆᒪᔪᖅᓯᐅᖅᐸᑦ ᑎᖕᒥᐊᒥᒡᓘᓐᓃᑦ ᓂᕆᔭᐅᔪᓐᓇᖅᑐᒥᒃ ᐊᐅᖓ ᑯᕕᔭᕆᐊᖃᖅᐹ ᐊᐅᖓᓗ ᓄᓇᒧᑦ ᓴᐅᓗᒍ. 
14ᐆᒪᔪᐃᑦ ᑎᖕᒥᐊᓪᓗ ᐊᐅᒃ ᐆᒪᑦᔪᑎᒋᖕᒪᑦᔪᒃ ᑍᒤᒻᒪᑦ ᐅᖃᖅᐳᖓ ᐄᓴᕅᓕᒥᐅᓄᑦ, ᓂᕆᔭᕆᐊᖃᓐᖏᓚᓯ ᐊᐅᖕᒥᒃ ᐆᒪᔫᑉ ᖃᓄᐃᑦᑐᑐᐃᓐᓇᐅᑉ ᐊᐅᖓᓂᒃ, ᐆᒪᔫᑉ ᐊᐅᓂ ᐆᒪᑦᔪᑎᒋᖕᒪᒍ; ᓇᓪᓕᐊᑦ ᐊᐅᖕᒥᒃ ᓂᕆᔪᖅ ᐊᕕᑕᐅᔭᕆᐊᖃᖅᐳᖅ ᐃᓅᖃᑎᒥᓂᑦ.
15ᓇᓪᓕᐊᑦ ᐄᓴᕅᓕᒥᐅᖅ ᐄᓴᕅᓕᒥᐅᖑᖏᑦᑐᖅᓘᓐᓃᑦ ᓄᓇᖃᖃᑕᐅᔪᖅ ᓂᕆᒃᐸᑦ ᐆᒪᔪᕕᓂᕐᖕᒥᒃ ᑐᖁᖓᔪᖅᓯᐊᕕᓂᕐᖕᒥᓂᒃ ᐆᒪᔪᒧᑦ ᑐᖁᑕᐅᔪᕕᓂᕐᖕᒥᒡᓘᓐᓃᑦ, ᐊᓐᓄᕌᓂ ᐅᐊᓴᕆᐊᖃᖅᐰᑦ ᐃᒥᕐᖕᒧᓪᓗ ᑎᒥᓕᒫᓂ ᐅᐊᓴᖅᓗᒍ, ᐃᓕᖅᑯᓯᖅ ᒪᓕᒡᓗᒍ ᓴᓗᒤᑦᑑᓂᐊᖅᐳᖅ ᐅᓐᓄᒃ ᑎᑭᓪᓗᒍ, ᑭᖑᕐᖓᓂ ᓴᓗᒻᒪᕐᖕᓂᐊᖅᐳᖅ. 
16ᐊᓐᓄᕌᓂ ᐅᐊᓴᖏᑉᐸᒋᑦ ᐅᕕᓂᓕᒫᓂᓗ ᐅᐊᓴᖏᑉᐸᒍ ᐃᒥᕐᖕᒧᑦ ᑕᕝᕙ ᐸᓯᔭᒃᓴᐅᓂᐊᖅᐳᖅ.”
