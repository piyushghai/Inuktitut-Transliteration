1ᐅᑯᐊ ᐅᖃᐅᓰᑦ ᐹᐱᓘᓂᒧᑦ ᑐᕌᖓᔪᑦ, ᐂᓮᐊᓯᐅᑉ ᐂᒨᓯᐅᑉ ᐃᕐᖕᓂᖓᑕ ᑕᑯᓚᐅᖅᑕᖏᑦ.
2“ᖃᖅᑲᐅᑉ ᐳᖅᑐᔫᑉ ᐱᕈᖅᑐᖃᖏᑦᑑᑉ ᖄᖓᓂ ᓇᓗᓁᒃᑯᑦᓯᓕᕆᑦᓯ, ᓂᐱᖅᑯᖅᑐᓗᓯ ᓂᓪᓕᐊᕕᒋᓕᖅᓯᐅᒃ; ᑕᓕᑦᓯᓐᓄᓪᓗ ᓄᓗᕋᖅᓗᒋᑦ, ᐃᑎᕈᓐᓇᖁᓪᓗᒋᑦ ᐊᖓᔪᖅᑳᑦ ᐃᑎᖅᑕᖅᕕᖓᒍᑦ. 
3ᐃᑦᔪᕐᖕᓁᑎᑕᒃᑲ ᐱᖁᓯᒪᕙᒃᑲ; ᕾᖁᓪᓗᒋᓪᓗ ᐊᔪᖏᑦᑐᖅᔪᐊᖁᑎᒃᑲ ᓂᓐᖓᐅᑎᓯᒪᔭᓐᓂᒃ ᐱᓇᓱᐊᖁᓪᓗᒋᑦ, ᑖᒃᑯᐊ ᐊᖏᔪᕈᖅᑎᑕᐅᓂᓐᓂᒃ ᖁᕕᐊᓲᑎᖃᖅᑐᑦ.
4ᐃᓄᒐᓴᒡᔪᐊᑦ ᖃᖅᑲᓃᑦᑐᑦ ᓂᐱᖅᔪᐊᖏᑦ ᑐᓴᖅᓴᐅᕗᑦ, ᓲᖅᓗ ᐃᓄᒋᐊᒃᑐᖅᔪᐊᓂᑦ ᐱᔪᑎᑐᑦ! ᓂᐱᖅᔪᐊᖃᖅᐳᖅ ᐊᖓᔪᖅᑳᖅᔪᐊᖃᖅᕕᖕᓂᑦ ᐱᔪᓂᒃ, ᐃᓅᖃᑎᒌᒡᔪᐊᑦ ᐊᖓᔪᖅᑲᐅᕕᖏᑦ ᑲᑎᒪᓕᕐᖕᒪᑕ! ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᑲᔪᖏᖅᓮᓕᕐᖕᒪᑦ ᐃᓄᒋᐊᒃᑐᖅᔪᐊᓂᒃ ᐅᓇᑕᕐᖕᓂᕐᖕᒧᑦ. 
5ᑖᒃᑯᐊ ᓄᓇᒥᑦ ᐅᖓᓯᒃᑐᒥᑦ ᐱᕗᑦ, ᕿᓔᑦ ᐃᓱᐊᓂᑦ, ᐊᑕᓂᐅᑉ ᐅᓇᑕᐅᑏᓪᓗ ᓂᓐᖓᐅᑦᔨᓯᒪᓂᕐᖕᒥᓄᑦ ᐱᓇᓱᐊᕐᖕᓂᕆᕔᑦ, ᓄᓇᖅᔪᐊᖅ ᐃᓘᓐᓈᑦ ᐊᓯᕈᕈᒪᓪᓗᒍ.
6ᓂᐱᖅᑯᖅᑐᓗᓯ ᕿᐊᒋᑦᓯ, ᐊᑕᓂᐅᑉ ᐅᓪᓗᖓ ᖃᒡᓕᓕᕐᖕᒪᑦ; ᐊᔪᒐᖃᖏᑦᑐᖅᔪᐊᑉ ᐊᓯᕈᐃᕕᒃᓴᖓ ᑎᑭᓕᕐᖕᒪᑦ! 
7ᑍᒤᒻᒪᑦ ᐊᒡᒐᓕᒫᑦ ᓄᑮᕈᑎᔪᒫᖅᐳᑦ, ᐃᓄᓕᒫᓪᓗ ᐆᒻᒪᑎᖏᑦ ᓴᐱᓕᕈᒫᖅᐳᑦ, 
8ᑲᑉᐱᐊᓱᓕᕈᒫᖅᐳᓪᓗ. ᐋᓐᓂᕐᖕᓇᖅᑐᖅᔪᐊᕐᖕᒧᑦ ᓂᐹᓂᕐᖕᒧᓪᓗ ᑎᑭᑕᐅᔪᒫᖅᐳᑦ; ᐋᓐᓂᐊᔪᐊᓘᔪᒫᖅᐳᑦ ᐊᕐᖕᓇᑐᑦ ᐃᕐᖕᓂᓱᒃᑐᑐᑦ; ᐃᖅᓯᓂᕐᖕᒧᑦ ᐃᒻᒥᖕᓄᑦ ᑕᑯᓐᓇᖃᑦᑕᐅᑎᑐᐃᓐᓇᕈᒫᖅᐳᑦ; ᑮᓇᖏᓪᓗ ᑕᑯᒥᓁᓕᔪᒫᖅᐳᑦ ᐃᑯᒪᔪᑐᑦ. 
9ᑕᑯᒋᑦ, ᐊᑕᓂᐅᑉ ᐅᓪᓗᖓ ᑎᑭᓕᖅᐳᖅ, ᓂᑲᓱᖏᓪᓗᓂ, ᓂᓐᖓᐅᒪᒻᒪᕆᒡᓗᓂ ᓂᓐᖓᐅᑦᔨᓯᒪᓗᓂᓗ, ᓄᓇ ᓱᓁᕈᑦᓯᐊᕈᒫᖅᐹ ᐊᔪᖅᑐᓕᔪᓪᓗ ᑕᕝᕙᓃᑦᑐᑦ ᓄᖑᓪᓗᒋᑦ. 
10ᐅᓪᓗᕆᐊᑦ ᕿᓚᖕᒦᑦᑐᑦ ᐋᖅᑭᒃᓯᒪᓂᖏᓪᓗ ᖃᐅᒪᔪᓐᓃᕈᒫᖅᐳᑦ, ᓯᕿᓂᖅ ᑖᖅᓯᔪᒫᖅᐳᖅ ᓄᐃᓕᕈᓂ, ᑕᖅᑭᖅᓗ ᖃᐅᒪᔪᓐᓃᕈᒫᖅᐳᖅ.
11ᓄᓇᖅᔪᐊᖅ ᓱᒋᐊᕈᒫᖅᐸᕋ ᐊᔪᖅᑐᓕᓃᑦ ᐱᓪᓗᒋᑦ, ᐱᐅᖏᑦᑐᓕᔪᓪᓗ ᐱᐅᖏᑦᑐᓕᓂᖏᑦ ᐱᓪᓗᒋᑦ; ᐱᐅᔪᕆᔪᑦ ᑲᑉᐱᐊᒋᔭᐅᔪᒪᓂᖏᑦ ᐃᓱᓕᑎᑦᓱᒫᖅᐸᒃᑲ, ᒥᑭᒡᓕᑎᓪᓗᒋᓪᓗ ᐊᔪᖏᓐᓇᓱᒋᔪᑦ ᓂᑲᒍᓱᖃᖏᓐᓂᖏᑦ. 
12ᐃᓄᐃᑦ ᐅᓄᖏᓐᓂᖅᓴᐅᓕᖅᑎᑦᓱᒫᖅᐸᒃᑲ ᒎᓗᑦᓯᐊᕙᖕᓂᑦ, ᐃᓄᒡᓗ ᐅᐱᕼᐃᒦᑦᑐᓂᑦ ᒎᓗᓕᕆᐅᑎᓂᑦ. 
13ᑍᒤᒻᒪᑦ ᕿᓔᑦ ᓴᔪᒃᑎᑦᓱᒪᕙᒃᑲ, ᓄᓇᖅᔪᐊᖅᓗ ᐊᐅᓚᓂᕐᖕᒥᓄᑦ ᐃᓂᒥᓂᑦ ᓅᑦᓱᒫᖅᐳᖅ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦᑕ ᓂᓐᖓᐅᓯᖓᓂ ᐅᓪᓗᒥᓗ ᓂᓐᖓᐅᑦᔨᕕᖓᓂ.
14ᕿᒫᔪᒫᖅᐳᑦ ᒐᔨᐊᓕᑎᑐᑦ ᐆᒪᔪᖅᓯᐅᖅᑐᒥᑦ ᕿᒫᔪᑎᑐᑦ, ᓰᐱᑎᑐᓪᓗ ᐰᖅᓯᔨᖃᖏᑦᑐᑎᑐᑦ; ᐃᓄᓕᒫᑦ ᓵᓐᖓᓕᕈᒫᖅᐳᑦ ᐃᓅᖃᑎᒥᖕᓄᑦ, ᐃᓄᓕᒫᓪᓗ ᓇᖕᒥᓂᖅ ᓄᓇᒥᖕᓄᑦ ᕿᒫᔪᒫᖅᐳᑦ. 
15ᓇᓪᓕᐊᑦ ᓇᓂᔭᐅᔪᑦ ᑲᐱᔭᐅᓗᑎᒃ ᑐᖁᑕᐅᔪᒫᖅᐳᑦ, ᐊᖑᔭᐅᔪᓪᓗ ᓴᕕᒡᔪᐊᒧᑦ ᑐᖁᑕᐅᔪᒫᖅᐳᑦ. 
16ᕿᑐᕐᖓᓛᖏᑦ ᐃᒋᑕᐅᓗᑎᒃ ᑐᖁᕋᖅᑕᐅᔪᒫᖅᐳᑦ ᑕᑯᓐᓈᖅᑎᓪᓗᒋᑦ; ᐃᒡᓗᖏᓪᓗ ᐃᓵᖅᓴᖅᑕᐅᓗᑎᒃ ᑎᒍᓚᕕᐅᔪᒫᖅᐳᑦ, ᓄᓕᐊᖏᓪᓗ ᖁᓄᔪᕐᖕᓂᐊᖅᑕᐅᓗᑎᒃ ᐱᖃᑎᒋᔭᐅᔪᒫᖅᐳᑦ.
17ᑕᑯᒋᑦ, ᒥᑏᔅᒥᐅᓂᒃ ᑲᔪᖏᖅᓮᓕᖅᐳᖓ ᑖᒃᑯᓂᖓ ᐅᓇᑕᕆᐊᕈᒪᓕᖁᓪᓗᒋᑦ. ᓯᐅᓪᕕᕆᒥᒃ ᓱᓇᐅᔪᕆᒃᓯᖏᑦᑐᓂᒃ ᒎᓗᒥᒡᓗ ᖁᕕᐊᒋᔭᖃᕋᑎᒃ. 
18ᐱᑎᒃᓯᒥᖕᓄᑦ ᑐᖁᕅᔪᒫᖅᐳᑦ ᐃᓅᓱᒃᑐᓂᒃ; ᓂᑲᒍᓱᖃᓐᖏᓚᑦ ᐃᒡᓕᐊᕐᖕᒥᑦ ᐊᓂᓯᒪᔪᓂᒃ; ᓄᑕᖅᑲᓂᒡᓗ ᓇᒡᓕᒍᓱᒐᑎᒃ. 
19ᐹᐱᓘᓂ ᐊᖓᔪᖅᑲᐅᕕᓕᒫᓂᑦ ᑕᑯᒥᓇᕐᖕᓂᖅᐹᖑᔪᖅ, ᐅᐱᓐᓇᖅᓗᓂᓗ ᐃᓄᖏᓐᓄᑦ ᑲᐅᓪᑎᐊᒥᐅᓄᑦ, ᐊᑦᔨᖃᕈᒫᖅᐳᖅ ᓱᑑᒪᒥᒃ ᒍᒨᕋᒥᒡᓗ. 
20ᐃᓄᖃᓚᐅᖅᓯᒪᔪᓐᓃᕈᒫᖅᐳᖅ ᓄᓇᒋᔭᐅᕙᒍᓐᓃᖅᓗᓂᓗ ᑭᖑᕚᕇᓕᒫᓄᑦ, ᐋᕋᑉᒥᐅᓄᑦ ᑐᐱᖃᖅᕕᐅᔪᓐᓇᕈᒫᓐᖏᓚᖅ, ᓰᐱᓕᕆᔩᓪᓗ ᓰᐱᖁᑎᑎᒃ ᑕᒫᓃᑎᑦᓱᓐᓇᕈᒫᓐᖏᓔᑦ. 
21ᐆᒪᔪᓄᓪᓕ ᓄᔪᐊᖅᑐᓄᑦ ᐃᓂᒋᔭᐅᔪᒫᖅᐳᖅ, ᐃᒡᓗᕕᓂᖏᑦ ᑕᑕᑦᓱᒫᖅᐳᑦ ᐆᒪᔪᓂᒃ ᓂᓪᓕᐊᔪᓂᒃ; ᑎᖕᒥᐊᖅᔪᐊᓄᓪᓗ ᐋᔅᑐᕆᑦᓯᓄᑦ ᖃᖓᑕᔪᓐᓇᖏᑦᑐᓄᑦ ᓇᔪᒐᐅᓗᓂ, ᑕᕝᕙᓂᓗ ᓴᑍᕇᑦ ᑖᓂᓯᖃᑦᑕᕈᒫᖅᐳᑦ. 
22ᕿᒻᒥᖓᔪᑦ ᕼᐋᐄᓁᑦ ᒥᐊᒡᒎᕈᒫᖅᐳᑦ ᓄᕗᒐᓴᒡᔪᐊᕕᓂᕐᖕᓂ ᑎᕆᒐᓂᐊᖓᔪᓪᓗ ᔮᑯᐃᑦ ᐊᖓᔪᖅᑳᖅᔪᐊᑦ ᐃᒡᓗᖅᔪᐊᕕᓂᖏᓐᓂ ᑕᑯᒥᓇᖅᑐᒦᓪᓗᑎᒃ; ᐃᓱᓕᕝᕕᒃᓴᖓᑦ ᖃᒡᓕᕗᖅ, ᐅᓪᓗᐃᓪᓗ ᐊᑯᓂᐅᓂᐊᕈᓐᓃᖅᓗᑎᒃ.”
