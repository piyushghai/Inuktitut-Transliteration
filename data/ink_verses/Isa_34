1ᖃᒡᓕᒋᑦᓯ, ᐃᓅᖃᑎᒌᒡᔪᐊᖑᔪᓯ ᑐᓴᕆᐊᖅᑐᖅᓗᓯ, ᓈᓚᓕᕆᑦᓯ ᐃᓅᔪᓯ! ᓈᓚᓕᖅᓕᑦ ᓄᓇᖅᔪᐊᕐᖕᒥᐅᓕᒫᑦ ᑕᕝᕙᓐᖔᖅᓯᒪᔪᓕᒫᓪᓗ. 
2ᐊᑕᓂᐅᑉ ᓂᓐᖓᒡᕕᒋᖕᒪᒋᑦ ᐃᓅᖃᑎᒌᒡᔪᐊᑦ, ᐅᓇᑕᖅᑐᒃᓴᖁᑎᖏᓪᓗ ᑕᒪᕐᖕᒥᒃ ᓂᓐᖓᐅᑎᓯᒪᕔᑦ; ᐊᓯᕈᖅᑕᐅᔪᒃᓴᕈᖅᑎᑉᐰᑦ, ᑐᖁᕋᖅᑕᐅᔪᒃᓴᓐᖑᖅᑎᓪᓗᒋᓪᓗ. 
3ᑐᖁᕋᖅᑕᐅᓯᒪᔪᑦ ᑕᒫᓃᕐᕆᔪᒫᖅᐳᑦ, ᑎᒥᕕᓂᖏᓪᓗ ᐃᒍᓇᕐᖕᓂᓕᕈᒫᖅᐳᑦ: ᖃᖅᑬᓪᓗ ᑰᓕᕈᒫᖅᐳᑦ ᐊᐅᖏᓐᓂᒃ. 
4ᕿᓚᖕᒥ ᑕᑯᒃᓴᐅᔪᓕᒫᑦ ᐊᐅᒍᒫᖅᐳᑦ, ᕿᓚᒡᓗ ᐃᒧᔭᐅᔪᒫᖅᐳᖅ ᐰᑉᐹᖁᑎᑎᑐᑦ ᐃᒧᔫᑎᑐᑦ, ᐅᓪᓗᕆᐊᓕᒫᓪᓗ ᑲᑕᒐᕈᒫᖅᐳᑦ, ᓇᐹᖅᑑᑉ ᕔᓂᒃᓴᓂᒃ ᐸᐅᕐᖓᓕᐅᑉ ᐸᐅᕐᖓᖏᑕ ᑲᑕᒐᕐᖕᓂᖏᑎᑐᑦ, ᓇᐹᖅᑑᓪᓗ ᐱᒋᓕᒃᓴᐅᑉ ᐅᖃᐅᔭᖏᑕ ᑲᑕᒐᕐᖕᓂᖏᑎᑐᑦ. 
5ᓴᕕᒡᔪᐊᕋ ᐃᒥᕈᐃᖅᓯᒪᓕᕐᖕᒪᑦ ᕿᓚᖕᒥ; ᑕᕝᕙ ᐊᖅᑲᓕᕆᕗᖅ ᐄᑐᒥᒥᐅᓄᑦ, ᐃᓄᖏᓐᓄᑦ ᐊᓯᕈᒐᒃᓴᓄᑦ. 
6ᐊᑕᓂᐅᑉ ᓴᕕᒡᔪᐊᖓ ᐊᐅᒥᑎᖅᓯᒪᕗᖅ; ᑐᓐᓄᕈᔫᓪᓗᓂᓗ, ᓰᐱᐅᑉ ᓄᕐᕋᖏᑕ ᒎᑦᓰᓪᓗ ᐊᐅᖏᓐᓂᑦ, ᓰᐲᓪᓗ ᐊᖑᓴᓪᓗᖏᑕ ᑕᖅᑐᕈᑎᖏᑕ ᑐᓐᓄᖏᓐᓂᑦ, ᐊᑕᓂᖅ ᑐᓂᕐᕈᓯᖅᓯᒪᖕᒪᑦ ᐳᔾᕋᒥ, ᐅᓄᖅᑐᖅᔪᐊᓂᒡᓗ ᑐᖁᕅᓪᓗᓂ ᐄᑐᒥᐅᑉ ᓄᓇᖓᓂ. 
7ᐃᒻᒧᒃᓯᐅᒊᑦ ᓄᔪᐊᖅᑐᑦ ᐸᖕᓂᖏᑦ ᐅᕐᕈᖃᑎᒋᔪᒫᖅᐰᑦ, ᐸᖕᓃᓪᓗ ᓴᓐᖏᔪᖅᔪᐊᑦ ᐱᖃᓯᐅᑦᔭᐅᓗᑎᒃ, ᓄᓇ ᐃᑦᑎᖃᓕᕈᒫᖅᐳᖅ ᐊᐅᕕᓂᖏᓐᓂᑦ, ᓄᓇᓗ ᐱᕈᖅᕕᒃᓴᑦᓯᐊᖑᓕᕈᒫᖅᐳᖅ ᑐᓐᓄᕈᔫᓗᓂ. 
8ᐊᑕᓂᐅᑉ ᐊᑭᓂᐊᖅᕕᖓᑕ ᐅᓪᓗᖓ ᓇᓪᓕᐅᑎᖕᒪᑦ, ᐊᕐᕌᒍ ᐊᑭᓂᐊᕈᑦᔨᓂᒃᓴᖓ ᓮᐅᓂᒥᒃ. 
9ᐄᑐᓂᐅᑉ ᑰᖏᑦ ᑖᓚᑎᑐᑦ ᑯᑦᓲᔭᖅᑎᑐᑦ ᑍᒤᓕᕈᒫᖅᐳᑦ, ᓄᓇᓗ ᐆᓇᖅᑐᖅᔪᐊᖑᓕᖅᓗᓂ; ᓄᓇᖓᓗ ᐃᑯᐊᓚᔪᒫᖅᐳᖅ ᑖᓚᑎᑐᑦ. 
10ᖃᒥᔪᐃᑦᑑᓕᕈᒫᖅᐳᖅ ᐅᓪᓗᒃᑯᑦ ᐅᓐᓄᐊᒃᑯᓪᓗ, ᐳᔫᖏᓐᓇᓕᖅᓗᓂ ᐃᓱᖃᖏᑦᑐᒧᑦ, ᑭᖑᕚᕇᑦ ᐅᓄᖅᑐᑦ ᑎᑭᓪᓗᒋᑦ ᓄᓇᒋᔭᒃᓴᐅᔪᓐᓃᕈᒫᖅᐳᖅ, ᐃᖏᕐᕋᔪᓄᓪᓗ ᐊᖅᑯᑕᐅᕙᒍᓐᓃᖅᓗᓂ ᐃᓱᖃᖏᑦᑐᒥᑦ ᐃᓱᖃᖏᑦᑐᒧᑦ. 
11ᕿᓐᓄᐊᔪᐊᑦ ᐃᓪᓛᖁᑦᓰᓪᓗ+ ᓄᓇᒋᓕᕈᒫᖅᐹᑦ, ᐅᒃᐱᒡᔪᐊᓪᓗ ᑐᓗᒊᓪᓗ ᑕᒫᓂ ᐃᓂᖃᕈᒫᖅᐳᑦ, ᐃᓯᕕᑦᓯᔪᒫᖅᐳᖅ ᖄᖓᓄᑦ ᓇᓗᓕᕐᖕᓇᖅᑐᒥᒃ, ᐅᐃᒻᒪᒃᑎᑦᓯᓂᕐᖕᒥᒡᓗ ᐱᑎᑦᓯᓗᓂ ᐊᖓᔪᖅᑳᖁᑎᖏᓐᓄᑦ. 
12ᐊᖓᔪᖅᑳᖅᔪᐊᖃᖅᕕᒃᓴᐅᖏᑦᑐᒥᒃ ᐊᑦᓯᕈᒫᖅᐹᑦ ᑍᖕᓇ, ᐊᖓᔪᖅᑳᖁᑕᐅᔪᓪᓗ ᑕᕝᕙᓂ ᐱᑕᖃᕈᒫᓐᖏᓚᑦ. 
13ᐅᖅᐱᒊᑦ ᑲᑭᓐᓇᖅᑐᓖᑦ ᐱᕈᕈᒫᖅᐳᑦ ᐊᖓᔪᖅᑳᖅᔪᐊᒃᑯᕕᕕᓂᕐᖕᓂ, ᐃᒡᓗᖃᖅᕕᕕᓂᖏᓐᓂ ᐱᕈᖅᑐᑦ ᐅᖏᓚᖕᓇᖅᑐᑦ ᑲᑭᓪᓚᕐᖕᓇᖅᑐᓪᓗ ᐱᕈᕈᒫᖅᐳᑦ. ᐃᒡᓗᒐᓮᓪᓗ ᐆᒪᔪᓄᑦ ᕿᒻᒥᐅᔮᖅᑐᓄᑦ ᔮᑯᓄᑦ, ᐋᔅᑐᕆᑦᓯᓄᓪᓗ ᑎᖏᔪᓐᓇᖏᑦᑐᓄᑦ ᓇᔪᒐᐅᓕᕈᒫᖅᐳᑦ. 
14ᐆᒪᔪᓪᓗ ᓄᔪᐊᖅᑐᑦ ᕿᒻᒥᖓᔪᑦ ᑕᕝᕙᓂᒥᐅᑕᐅᓕᕈᒫᖅᐳᑦ ᔮᑯᓄᑦ ᐃᓚᓕᐅᑎᓗᑎᒃ, ᐊᓂᕐᖕᓂᖅᓗᐃᓪᓗ ᓴᑍᕇᑦ ᐃᒻᒥᖕᓄᑦ ᐱᓇᓱᐊᖃᑦᑕᐅᑎᔪᒫᖅᐳᑦ ᑕᕝᕙᓂ; ᐅᓐᓄᐊᖅᓯᐅᑏᓪᓗ ᐊᓂᕐᖕᓂᖅᓗᐃᑦ ᐃᓂᒃᓴᖅᓯᐅᕈᒫᖅᐳᑦ ᑖᒃᑯᓇᓂ. 
15ᐅᒃᐱᒡᔪᐊᓪᓗ ᐃᕙᔭᖅᑐᖃᑦᑕᕈᒫᖅᐳᖅ ᒪᓐᓂᖃᕆᐊᖅᑐᖅᓗᑎᒃ, ᐱᐊᕋᕐᖕᒥᖕᓂᒡᓗ ᐱᕈᖅᓮᕕᒋᕙᒡᓗᒋᑦ; ᑎᖕᒥᐊᓪᓗ ᑬᑦ ᑎᒥᕕᓂᖅᑐᓲᑦ ᑲᑎᖅᓱᖅᕕᒋᖃᑦᑕᕈᒫᕆᕚᑦ ᓄᓕᐊᔮᕇᒃᓱᖅᓗᑎᒃ. 
16ᕿᓂᕆᑦᓯ ᐊᑐᐊᖅᓯᓗᓯᓗ ᐊᑕᓂᐅᑉ ᐅᖃᐅᓯᖏᓐᓂᑦ; ᑖᒃᑯᐊ ᐆᒪᔪᓕᒫᑦ ᑭᑭᑕᐅᔪᖃᕐᖕᓂᐊᓐᖏᓚᑦ, ᑕᒪᕐᖕᒥᒡᓗ ᐊᕐᖕᓇᖁᑎᖃᕈᒫᖅᐳᑦ ᐱᖃᑎᒋᔭᒃᓴᒥᖕᓂᒃ, ᐊᑕᓂᐅᑉ ᑍᒤᖁᓪᓗᒋᑦ ᐱᖁᓚᐅᕐᖕᒪᒋᑦ, ᐊᓂᕐᖕᓂᖓᑕᓗ ᑲᑎᖅᓱᓚᐅᕐᖕᒪᒋᑦ. 
17ᐊᑕᓂᐅᑉ ᓄᓇᖁᑎᒃᓴᖏᓐᓂᒃ ᐊᑐᓂᑦ ᐱᑖᖅᑎᓚᐅᕐᖕᒪᒋᑦ ᓇᓚᐅᑦᑖᕈᑎᒃᑯᑦ, ᐱᔪᓐᓇᕐᖕᓂᕐᖕᒥᓄᑦ ᐊᒡᒍᐃᑦᔪᑎᓚᐅᖅᐰᑦ ᓄᓇᖁᑎᒋᓂᐊᖅᑕᖏᓐᓂᒃ; ᑖᒃᑯᐊᓗ ᐃᓂᒋᔪᒫᖅᐰᑦ ᐃᓱᖃᖏᑦᑐᒧᑦ; ᑭᖑᕚᕇᓂᑦ ᑭᖑᕚᕇᓄᑦ ᐃᓂᒋᔪᒫᖅᐰᑦ.
