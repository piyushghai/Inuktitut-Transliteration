1ᑕᕝᕙ ᐊᖓᔪᖅᑳᖅᔪᐊᖅ ᕼᐂᒪᓂᓗ ᓂᕆᖃᑎᖃᕆᐊᖅᑐᖅᐴᒃ ᐊᓯᑕᒥᒃ. 
2ᑕᕝᕙ ᐂᐸᖓᓂᒃ ᓂᕆᖃᑎᒌᓕᕋᒥᒃ ᐃᒥᖅᓗᑎᒡᓗ ᕔᓂᒥᒃ, ᐊᖓᔪᖅᑳᖅᔪᐊᖅ ᐊᓯᑕᒧᑦ ᐅᖃᒃᑲᓐᓂᖅᐳᖅ, “ᓱᓇᒥᒃ ᐱᔪᒪᕖᑦ ᑯᐃᓐ ᐊᓯᑖ? ᑐᓂᓯᕕᒋᓂᐊᖅᐸᒋᑦ ᐱᔪᒪᔭᕐᖕᓂᒃ. ᐱᔪᒪᓪᓚᕆᒃᑕᖃᕈᕕᑦ, ᐊᒡᓛᑦ ᐊᖓᔪᖅᑳᐅᕕᖕᒪ ᐊᕝᕙᓪᓗᐊᖓᓂᒃ ᐱᔪᒪᑐᐊᕈᕕᑦ ᐱᑎᑦᓱᓐᓇᖅᐸᒋᑦ!”
3ᑕᕝᕙ ᑯᐃᓐ ᐊᓯᑕ ᑭᐅᓪᓗᓂ ᐅᖃᓕᖅᐳᖅ, “ᖁᕕᐊᒋᒍᕕᖓ, ᐊᖓᔪᖅᑳᖅᔪᐊᖅ, ᖃᓄᐃᒋᖏᒃᑯᕕᖓᓗ ᐊᖓᔪᖅᑳᖅᔪᐊᖅ, ᐃᓅᓯᕋ ᓴᐳᑎᔭᐅᖁᓪᓗᒍ ᕿᓄᕗᖓ, ᐃᓅᖃᑎᒪᓗ ᐃᓅᓯᖏᑦ ᓴᐳᑎᔭᐅᖁᓪᓗᒋᑦ ᕿᓄᑦᔪᑎᒋᕙᒃᑲ. 
4ᐃᓅᖃᑎᒃᑲᓗ ᐅᕙᖓᓗ ᓂᐅᕐᕈᑎᒋᔭᐅᓯᒪᒐᑦᑕ, ᐊᓯᕈᖅᑕᐅᖁᓪᓗᑕ, ᑐᖁᑕᐅᖁᓪᓗᑕ, ᓄᖑᑕᐅᑦᓯᐊᖁᓪᓗᑕᓗ. ᓂᐅᕐᕈᑎᒋᔭᐅᓂᐊᕈᑦᑕᓕ ᐊᖑᑎᓪᓗ ᐊᕐᖕᓁᓪᓗ ᓯᐊᓛᒃᓴᐅᖁᓪᓗᑕ, ᓂᓪᓕᕋᔭᓐᖏᓚᖓ, ᑕᒪᓐᓇ ᐅᖁᒤᑦᑐᒦᑎᑕᐅᓂᕗᑦ ᐊᑦᔨᐅᑎᑕᒃᓴᐅᖏᒻᒪᑦ ᐊᖓᔪᖅᑳᖅᔪᐊᑉ ᐊᓯᐅᔨᒐᔭᕐᖕᓂᖓᓄᑦ.”
5ᑕᕝᕙ ᐊᖓᔪᖅᑳᖅᔪᐊᖅ ᐊᕼᐊᓱᐃᕋᔅ ᐊᐱᕆᕗᖅ ᑯᐃᓐ ᐊᓯᑕᒧᑦ, “ᑭᓇᐅᕚ ᑍᓐᓇ, ᓇᓃᑉᐸᓗ, ᑍᒫᒃ ᐱᓇᓱᐊᕈᒪᓗᓂ ᐃᓱᒪᖃᖅᑐᖅ?”
6ᐊᓯᑕᐅᑉ ᑭᐅᕚ, “ᑐᖁᕅᓇᓱᒃᑐᖅ ᐊᑭᕋᖅᑐᖅᑎᓗ ᐅᓇᐅᕗᖅ ᐱᐅᖏᑦᑐᐊᓗᖕᒥᒃ ᐱᓇᓱᐊᖅᑐᖅ ᕼᐂᒪᓂ!”
7ᑕᕝᕙ ᐊᖓᔪᖅᑳᖅᔪᐊᖅ ᓂᓐᖓᕕᒡᔪᐊᖅᓗᓂ ᓂᑯᕕᑉᐳᖅ ᓂᕆᕕᒡᔪᐊᖅᕕᖕᒥᑦ ᐊᖓᔪᖅᑳᖅᔪᐊᒃᑯᕕᐅᓪᓗ ᐱᕈᖅᓰᕕᖓᓄᐊᖅᓗᓂ; ᕼᐂᒪᓂᓕ ᐊᓯᑕᒧᑦ ᕿᓄᕗᖅ ᐃᓅᓯᕐᖕᒥᓂ ᓴᐳᑎᔭᐅᔪᒪᓪᓗᓂ, ᖃᐅᔨᒐᒥ ᐊᖓᔪᖅᑳᖅᔪᐊᖅ ᑖᑦᓱᒧᖓ ᓈᒻᒪᖏᑦᑐᒥᒃ ᐃᓱᒪᖃᓕᕐᖕᒪᑦ. 
8ᐊᖓᔪᖅᑳᖅᔪᐊᖅᓗ ᐅᑎᖅᐳᖅ ᐊᖓᔪᖅᑳᖅᔪᐊᒃᑯᕕᐅᑉ ᐱᕈᖅᓰᕕᖓᓂᑦ ᑕᕝᕗᖓ ᓂᕆᕕᒋᔭᒥᖕᓄᑦ, ᕼᐂᒪᓂᓕ ᐹᒻᒪᖓᕗᖅ ᐊᓯᑕᐅᑉ ᐹᒻᒪᖓᕕᒋᔭᖓᑕ ᑭᒡᓕᖓᓂ; ᑕᕝᕙ ᐊᖓᔪᖅᑳᖅᔪᐊᖅ ᐅᖃᖅᐳᖅ, “ᐅᓈ ᐊᒡᓛᑦ ᑯᐃᖕᒥᒃ ᐊᕐᖕᓇᕐᖕᓂᐊᕋᓱᒃᑐᖅ ᐊᖏᕐᕋᖅᓯᒪᑎᓪᓗᖓ?”
9ᕼᐊᕐᐴᓇᓕ ᐊᖓᔪᖅᑳᖅᔪᐊᑉ ᐱᔨᖓᑦ ᐊᕐᖕᓇᕐᖕᓂᐊᕈᓐᓁᓪᓕᑎᑕᐅᓯᒪᔪᖅ ᑕᕝᕙᓂ ᓇᔫᑎᔪᖅ ᐊᖓᔪᖅᑳᖅᔪᐊᕐᖕᒧᑦ ᐅᖃᖅᐳᖅ, “ᑕᑯᒋᑦ! ᕿᒥᑦᓯᕕᒃᑕᖃᖅᐳᖅ, 75-ᓂᒃ ᐃᑎᒐᖕᓂᒃ ᐳᖅᑐᓂᓕᖕᒥᒃ, ᕼᐂᒪᓂᐅᑉ ᓴᓇᔭᐅᖁᓚᐅᖅᑕᖓᓂᒃ ᐃᒡᓗᖓᑕ ᓴᓂᐊᓂ ᒧᐊᑎᑬᒥᒃ ᕿᒥᑦᓯᕕᒋᔪᒪᓪᓗᓂᐅᒃ, ᑖᑦᓱᒥᖓ ᐊᖓᔪᖅᑳᖅᔪᐊᑉ ᐃᓅᓯᖓᓂᒃ ᓴᐳᑦᔨᓚᐅᖅᑐᒥᒃ, ᖃᐅᔨᑎᑦᓯᓚᐅᕐᖕᓂᕐᖕᒥᓄᑦ!”
10ᑕᕝᕙᓂ ᕼᐂᒪᓂ ᕿᒥᑕᐅᕗᖅ ᕿᒥᑦᓯᕕᖕᒥ ᓴᓇᔭᐅᑎᓚᐅᖅᑕᒥᓂ ᒧᐊᑎᑬ ᐱᓪᓗᒍ. ᑕᕝᕙ ᐊᖓᔪᖅᑳᖅᔪᐊᖅ ᓮᒻᒪᖅᐳᖅ.
