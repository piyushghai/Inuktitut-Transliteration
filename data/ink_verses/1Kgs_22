1ᐊᕐᕌᒍᓂᒃ ᐱᖓᓱᓂᒃ ᐄᓴᕅᓕᒥᐅᑦ ᓯᕆᐊᒥᐅᓪᓗ ᐅᓇᑕᓚᐅᓐᖏᓚᑦ. 
2ᑕᒪᑐᒪ ᑭᖑᕐᖓᒍᑦ ᔨᕼᐆᓴᐸᑦ ᔫᑕᒥᐅᑉ ᐊᖓᔪᖅᑳᖅᔪᐊᖓ ᐊᕐᕌᒍᓂᒃ ᐱᖓᓱᓂᒃ ᐊᖓᔪᖅᑳᖅᔪᐊᖑᓕᖅᓗᓂ ᐳᓛᕆᐊᓚᐅᖅᐳᖅ ᑕᐅᓄᖓ ᐄᓴᕅᓕᒥᐅᑉ ᐊᖓᔪᖅᑳᖅᔪᐊᖓᓄᑦ.
3ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓ ᐱᔨᒥᓄᑦ ᐅᖃᖅᐳᖅ, “ᖃᐅᔨᒪᕕᓰ ᕌᒪᑦ-ᒋᓖᑦ ᓄᓇᖁᑎᒋᒐᑦᑎᒍ, ᓱᖕᒪᓪᓕ ᑲᒪᒋᑦᑍᓕᓯᒪᕕᑎᒎ ᓂᐱᖃᐅᑎᒋᓯᒪᓇᑎᒍᓗ ᓯᕆᐊᒥᐅᑉ ᐊᖓᔪᖅᑳᖅᔪᐊᖓᑕ ᐱᓯᒪᑎᓪᓗᓂᐅᒃ?” 
4ᔨᕼᐆᓴᐸᑦᒧᓪᓗ ᐅᖃᖅᐳᖅ, “ᐅᓇᑕᕆᐊᖃᑎᒋᔪᓐᓇᖅᐱᖔ ᕌᒪᑦ-ᒋᓖᑦᒦᑦᑐᒨᑦ?” ᔨᕼᐆᓴᐸᑦᓗ ᑭᐅᕗᖅ ᐅᖃᖅᓗᓂ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᓄᑦ, “ᐃᓕᒃᑐᑦ ᑍᒤᑉᐳᖓ, ᐃᓄᖁᑎᒃᑲ ᐃᓄᖁᑎᒋᕙᑎᑦ, ᕿᒻᒥᖅᔪᐊᖁᑎᒃᑲᓗ ᕿᒻᒥᖅᔪᐊᖁᑎᒋᕙᑎᑦ.”
5ᔨᕼᐆᓴᐸᑦᓗ ᐅᖃᕆᐊᓪᓚᒃᐳᖅ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᓄᑦ, “ᐊᑕᓂᖅ ᖃᓄᖅ ᐅᖃᐅᓯᒃᓴᖃᕐᖕᒪᖔᑦ ᖃᐅᔨᒋᐊᖅᑳᓚᐅᖅᓗᒃ.”
6ᑕᕝᕙ ᐄᓴᕅᓕᒥᐅᑉ ᐊᖓᔪᖅᑳᖅᔪᐊᖓᑕ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑦ ᑲᑎᑎᑉᐰᑦ, 400-ᑦ ᖃᓂᒋᔮᓃᑦᑐᑦ, ᐅᖃᐅᑎᕔᓪᓗ, “ᕌᒪᑦ-ᒋᓖᑦᒦᑦᑐᒧᑦ ᐅᓇᑕᕆᐊᖅᑐᒃᓴᐅᕗᖔ, ᐅᕝᕙᓗ ᐅᓇᑕᕆᐊᕆᐊᖃᓐᖏᓚᖓ?”
7ᔨᕼᐆᓴᐸᑦᓕ ᐅᖃᖅᐳᖅ, “ᐅᖃᖅᑎᑕᖃᕆᐊᓪᓚᓐᖏᓛᖅ ᑕᒫᓂ ᐊᑕᓂᐅᑉ ᐅᖃᖅᑎᖓᓂᒃ, ᐊᐱᕆᔪᓐᓇᖅᑕᑦᑎᓐᓂᒃ?”
8ᐄᓴᕅᓕᒥᐅᓪᓕ ᐊᖓᔪᖅᑳᖅᔪᐊᖓ ᐅᖃᖅᐳᖅ ᔨᕼᐆᓴᐸᑦᒧᑦ, “ᐊᖑᑎᑕᖃᖅᐳᖅ ᓱᓕ, ᒤᑬᐊᒥᒃ ᐃᒻᓚᐅᑉ ᐃᕐᖕᓂᖓᓂᒃ, ᐊᑕᓂᕐᖕᒥᒃ ᖃᐅᔨᒋᐊᖅᕕᒋᔪᓐᓇᕐᖕᒥᔭᕗᑦ, ᑭᓯᐊᓂᓕ ᑖᓐᓇ ᐆᒥᒋᕙᕋ, ᐱᐅᔪᓂᒃ ᐅᖃᐅᓯᒃᓴᖃᓚᐅᖅᓯᒪᖏᒻᒪᑦ ᐅᕙᓐᓄᑦ, ᐱᐅᖏᑦᑐᓂᒃ ᑭᓯᐊᓂ.”
9ᑕᕝᕙ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓ ᕾᖁᔨᓕᖅᐳᖅ ᑲᒪᔨᒥᒃ ᐅᖃᐅᑎᓪᓗᒍᓗ, “ᑐᐊᕕᖅᓗᑎᑦ ᒤᑬᐊ ᐃᒻᓚᐅᑉ ᐃᕐᖕᓂᖓ ᕾᖁᔭᐅᓚᐅᖅᓕ.”
10ᐄᓴᕅᓕᒥᐅᓪᓕ ᐊᖓᔪᖅᑳᖅᔪᐊᖓ ᔨᕼᐆᓴᐸᑦᓗ ᔫᑕᒥᐅᑦ ᐊᖓᔪᖅᑳᖅᔪᐊᖓ, ᐊᖓᔪᖅᑳᖅᔪᐊᖅᓯᐅᑎᒥᖕᓂᒃ ᐅᓕᒃᔪᐊᒥᒃ ᐊᑐᖅᓗᑎᒃ, ᐃᒃᓯᕙᓚᐅᖅᐴᒃ ᐃᒃᓯᕙᐅᑕᖅᔪᐊᒥ, ᐃᕖᔧᕕᐅᑉ ᓇᑎᖓᓂ ᓴᒥᐊᕆᐊᑉ ᐃᑎᖅᑕᖅᕕᐊᑕ ᓴᓂᐊᓂ; ᐅᖃᖅᑏᑦ ᐅᖃᓪᓚᒃᑎᓪᓗᒋᑦ ᑖᒃᑯᐊᒃ ᓯᕗᕌᓂ. 
11ᔨᑎᑬᐊᓕ ᓯᓈᓇᐅᑉ ᐃᕐᖕᓂᖓ ᓴᕕᕋᔭᖕᓂᒃ ᓇᒡᔪᓐᖑᐊᖕᓂᒃ ᓇᖕᒥᓂᖅ ᓴᓇᕗᖅ, ᐅᖃᖅᓗᓂᓗ, “ᐊᑕᓂᖅ ᐃᒫᒃ ᐅᖃᖅᐳᖅ, ‘ᑖᒃᑯᖕᓄᖓ ᓯᕆᐊᒥᐅᑦ ᐊᔭᐅᕈᒫᖅᐸᑎᑦ ᓵᓚᒋᒻᒪᕆᒡᓗᒋᑦ.’” 
12ᐅᖃᖅᑎᓕᒫᑦ ᐅᖃᓪᓚᒃᑭᕗᑦ ᑍᒫᒃᑕᐅᖅ, ᐅᖃᖅᓗᑎᒃ, “ᕌᒪᑦ-ᒋᓖᑦ ᓄᓇᖓᓄᑦ ᐂᓕᕆᑦ ᓵᓚᖃᕆᐊᖅᑐᖅᓗᑎᑦ; ᐊᑕᓂᐅᑉ ᐊᖓᔪᖅᑳᖅᔪᐊᕐᖕᒧᑦ ᑐᓂᔪᒫᖅᐰᑦ.”
13ᐅᖃᕆᐊᖅᑐᖅᑎ ᕾᖁᔨᔭᖅᑐᓚᐅᖅᑐᖅ ᒤᑬᐊᒥᒃ ᐅᖃᖅᐳᖅ ᑖᑦᓱᒧᖓ, “ᓈᓚᓕᕆᑦ, ᐅᖃᖅᑏᑦ ᐅᖃᐅᓯᖏᓐᓂᒃ ᐊᑕᐅᓯᕐᖕᒥᒃ ᐃᓱᒪᖃᕐᖕᒪᑕ ᐊᖓᔪᖅᑳᖅᔪᐊᕐᖕᒥᒃ ᑲᔪᖏᖅᓮᓪᓗᑎᒃ; ᐊᑏ, ᐃᕝᕕᑦᑕᐅᖅ ᐅᖃᐅᓯᖃᖃᑕᐅᓕᕆᑦ ᑖᒃᑯᑎᑐᓇᖅ, ᑲᔪᖏᖅᓮᓗᑎᓪᓗ.”
14ᒤᑬᐊᓕ ᐅᖃᖅᐳᖅ, “ᐊᑕᓂᖅ ᐃᓅᖕᒪᑦ, ᐊᑕᓂᐅᑉ ᐅᕙᓐᓄᑦ ᐅᖃᐅᓯᕆᔭᖏᓐᓂᒃ ᐅᖃᕐᖕᓂᐊᖅᐳᖓ.”
15ᐊᖓᔪᖅᑳᖅᔪᐊᒧᑦ ᑎᑭᒻᒪᑦ, ᐊᖓᔪᖅᑳᖅᔪᐊᑉ ᐅᖃᐅᑎᕚ, “ᒤᑬᐊ, ᐅᓇᑕᕆᐊᖅᑐᒃᓴᐅᕕᑖ ᕌᒪᑦ-ᒋᓖᑦᒧᑦ, ᐅᕝᕙᓘᓐᓃᑦ ᐅᓇᑕᕆᐊᕆᐊᖃᓐᖏᓚᒍᑦ?”
16ᐊᖓᔪᖅᑳᖅᔪᐊᖅᓕ ᐅᖃᖅᐳᖅ ᑖᑦᓱᒧᖓ, “ᖃᑦᓯᐊᖅᑎᖅᓗᖓ ᐊᖏᖅᑎᑕᒃᓴᕆᕙᒌᑦ ᐅᕙᓐᓄᑦ ᓱᓕᔪᒥᒃ ᐅᖃᖁᓗᑎᑦ ᐊᑕᓂᐅᑉ ᐊᑎᖓᓂ?”
17ᐅᖃᐅᑎᕚ, “ᐄᓴᕅᓕᒥᐅᓕᒫᑦ ᑕᑯᕙᒃᑲ ᐊᕕᒃᑐᖅᓯᒪᑎᓪᓗᒋᑦ ᖃᖅᑲᐅ ᖄᖏᓐᓂ, ᓰᐱᑎᑐᑦ ᐰᖅᓯᔨᖃᖏᑦᑐᑎᑐᑦ; ᐊᑕᓂᖅᓗ ᐅᖃᖅᐳᖅ, ‘ᐅᑯᐊ ᐊᖓᔪᖅᑳᖃᖏᑦᑐᑦ; ᐊᑐᓂᑦ ᐊᖏᕐᕋᒥᖕᓄᑦ ᐊᖏᕐᕋᐅᓕᖅᓕᑦ ᐅᓇᑕᕈᓐᓃᖅᓗᑎᒃ.’”
18ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓ ᔨᕼᐆᓴᐸᑦᒧᑦ ᐅᖃᖅᐳᖅ, “ᐅᖃᐅᑎᓚᐅᓐᖏᓚᒌᑦ ᐱᐅᔪᓂᒃ ᐅᖃᓚᐅᖅᓯᒪᖏᓐᓂᕋᖅᓗᒍ ᐅᕙᓐᓄᑦ, ᐱᐅᖏᑦᑐᓂᒃ ᑭᓯᐊᓂ?”
19ᒤᑬᐊ ᐅᖃᖅᐳᖅ, “ᑍᒤᒻᒪᑦ ᐊᑕᓂᐅᑉ ᐅᖃᐅᓯᖏᓐᓂᑦ ᑐᓴᕆᑦᓯ: ᐊᑕᓂᖅ ᑕᑯᕙᕋ ᐃᒃᓯᕙᐅᑕᖅᔪᐊᕐᖕᒥᓂ ᐃᒃᓯᕙᔪᖅ, ᕿᓚᖕᒥᐅᒐᓴᒡᔪᐃᓪᓗ ᓇᖏᖅᐳᑦ ᑖᑦᓱᒪ ᐊᕙᑖᓂ, ᑕᓕᖅᐱᐊᓂ, ᓴᐅᒥᐊᓂᓗ; 
20ᐊᑕᓂᖅᓗ ᐅᖃᖅᐳᖅ, ‘ᑭᓈ ᑎᓕᐅᕆᓂᐊᖅᐹ ᐂᕼᐊᑉᒥᒃ, ᐅᓇᑕᕆᐊᖁᓪᓗᒍ ᑐᖁᑕᐅᖁᓪᓗᒍ ᕌᒪᑦ-ᒋᓖᑦᒥ?’ ᐃᓚᖓ ᐃᒫᒃ ᐅᖃᖅᐳᖅ, ᐊᓯᐊᓗ ᐊᓯᐊᓂᒃ ᐅᖃᕆᓪᓗᓂ. 
21ᑕᕝᕙ ᐊᓂᕐᖕᓂᖅ ᓯᕗᒧᐊᒡᓗᓂ ᓂᑯᕕᑉᐳᖅ ᐊᑕᓂᐅᑉ ᓵᖓᓂ, ᐅᖃᖅᓗᓂᓗ, ‘ᐅᕙᖓ ᑎᓕᐅᕆᐊᖅᑐᕈᒪᕙᕋ,’ 
22ᐊᑕᓂᐅᓪᓗ ᐅᖃᐅᑎᕚ, ‘ᖃᓄᐃᓕᐅᖅᓗᑏᑦ?’ ᐅᖃᐅᑎᕚ, ‘ᐂᔪᒪᕗᖓ ᐊᓂᕐᖕᓂᐅᓗᖓ ᓴᒡᓗᕿᑦᓯᓗᖓ ᐂᕼᐊᐱᐅᑉ ᐅᖃᖅᑎᓕᒫᖏᑕ ᖃᓂᖏᓐᓂ ᐊᑐᕐᖕᓂᐊᖅᐳᖓ.’ ᐊᑕᓂᖅᓗ ᐅᖃᖅᐳᖅ, ‘ᐊᑏ ᓴᒡᓗᕿᑦᓯᔭᖅᑐᓕᕆᑦ, ᓵᓚᖃᕐᖕᓂᐊᖅᐳᑎᑦ; ᐂᓗᑎᑦ ᑍᒤᓕᐅᕆᐊᖅᑐᓕᕆᑦ.’
23ᑍᒤᒻᒪᑦ ᒫᓐᓇ ᑕᑯᓕᕆᑦ, ᐊᑕᓂᖅ ᐊᓂᕐᖕᓂᕐᖕᓂᒃ ᓴᒡᓗᔪᓂᒃ ᐅᑯᓄᖓᓕᒫᖅ ᐅᖃᖅᑎᖁᑎᕕᑦ ᖃᓂᖏᓐᓄᑦ ᐃᓕᓯᓯᒪᕗᖅ; ᐊᑕᓂᖅ ᐱᐅᖏᑦᑐᒥᒃ ᐅᖃᓪᓚᒃᓯᒪᕗᖅ ᐃᓕᖕᓄᑦ.”
24ᔨᑎᑬᐊᓕ ᓯᓈᓇᐅᑉ ᐃᕐᖕᓂᖓ ᒤᑬᐊᒧᑦ ᐂᕗᖅ ᐸᑎᒃᓗᓂᐅᒡᓗ ᐅᓗᐊᖓᒍᑦ, ᐅᖃᖅᐳᖅ, “ᖃᓄᖅ ᐊᑕᓂᐅᑉ ᐊᓂᕐᖕᓂᖓ ᐅᕙᓐᓂᑦ ᐊᓂᓪᓗᓂ ᐃᓕᖕᓂᒃ ᐅᖃᖅᑎᑦᓯᖔᓕᖅᐹ?”
25ᒤᑬᐊᐅᑉ ᐅᖃᐅᑎᕚ, “ᑕᑯᒋᑦ, ᖃᐅᔨᔪᒫᖅᐳᑎᑦ ᐃᒡᓗᕈᓯᕐᖕᒧᑦ ᖃᒪᓃᓐᓂᖅᐹᒧᑦ ᐃᔨᕆᐊᖅᑐᕈᕕᑦ!”
26ᐄᓴᕅᓕᒥᐅᓪᓗ ᐊᖓᔪᖅᑳᖅᔪᐊᖓ ᐅᖃᖅᐳᖅ, “ᒤᑬᐊ ᑎᒍᔭᐅᓕ, ᐅᑎᖅᑎᑕᐅᓪᓗᓂᓗ ᐋᒪᓐᒧᑦ ᐃᒡᓗᒐᓴᖕᓂ ᐊᐅᓚᑦᓯᔨᐅᔪᒧᑦ ᔪᐊᓯᒧᑦ ᐊᖓᔪᖅᑳᖅᔪᐊᑉ ᐃᕐᖕᓂᖓᓄᑦ; 
27ᐅᖃᐅᑎᓗᒍᓗ, ‘ᐊᖓᔪᖅᑳᖅᔪᐊᖅ ᐃᒫᒃ ᐅᖃᖅᐳᖅ: “ᐅᓇ ᐊᖑᑦ ᑎᒍᔭᐅᒪᕕᖕᒧᐊᖅᑕᐅᓕ, ᓂᕆᔪᒪᑎᖃᑦᑕᖅᓗᒍᓗ ᓁᒪᓗᓂ ᓂᐊᖂᔭᒥᒃ ᐃᒥᕐᖕᒥᒡᓗ, ᐅᑎᓚᐅᖅᑳᖅᑎᓐᓇᖓ, ᖃᓄᐃᖏᑦᓯᐊᖅᓗᖓ.”’”
28ᒤᑬᐊᓕ ᐅᖃᖅᐳᖅ, “ᐅᑎᕋᔭᕈᕕᑦ ᖃᓄᐃᖏᑦᓯᐊᖅᓗᑎᑦ, ᐊᑕᓂᖅ ᑕᕝᕙ ᐅᕙᒃᑯᑦ ᐅᖃᓪᓚᒃᑐᕕᓂᐅᒐᔭᓐᖏᓚᖅ.” ᐅᖃᖅᐳᖅᓗ, “ᑐᓴᑦᓯᐊᕆᑦᓯ, ᑕᒪᑦᓯ ᐅᖃᐅᓯᓐᓂᒃ.”
29ᑕᕝᕙ ᐄᓴᕅᓕᒥᐅᑉ ᐊᖓᔪᖅᑳᖅᔪᐊᖓ ᔨᕼᐆᓴᐸᑦᓗ ᔫᑕᐅᑉ ᐊᖓᔪᖅᑳᖅᔪᐊᖓ ᐅᓇᑕᕆᐊᖅᐴᒃ ᕌᒪᑦ-ᒋᓖᑦᒧᑦ. 
30ᐄᓴᕅᓕᒥᐅᓪᓗ ᐊᖓᔪᖅᑳᖅᔪᐊᖓ ᔨᕼᐆᓴᐸᑦᒧᑦ ᐅᖃᖅᐳᖅ, “ᐅᕙᓐᓂᒃ ᐃᓕᑕᕐᖕᓇᕈᓐᓃᖅᑎᓐᓂᐊᖅᐳᖓ ᐅᓇᑕᕆᐊᖅᓗᖓ; ᐃᕝᕕᓪᓕ ᐊᖓᔪᖅᑳᖅᔪᐊᖅᓯᐅᑎᒥᒃ ᐅᓕᒡᔪᐊᒥᒃ ᐊᑐᓕᕆᑦ.” ᑍᒤᒻᒪᑦ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓ ᐃᒻᒥᓂᒃ ᐃᓕᑕᕐᖕᓇᕈᓐᓃᖅᑎᑉᐳᖅ ᐅᓇᑕᕆᐊᖅᓗᓂᓗ.
31ᓯᕆᐊᒥᐅᓪᓕ ᐊᖓᔪᖅᑳᖅᔪᐊᖓ ᐱᖁᔨᓚᐅᖅᐳᖅ ᐊᖓᔪᖅᑲᐅᔪᓂᒃ 32-ᓂᒃ ᐅᓇᑕᐅᑎᓕᖕᓂᒃ ᐊᒃᓴᓗᐊᓕᖕᓂᒃ, ᐅᖃᐅᑎᓪᓗᒋᑦ, “ᑐᖁᑦᓯᓇᓱᒃᑍᓕᒋᑦᓯ ᒥᑭᔪᓂᒃ ᐊᖏᔪᓂᒡᓗ, ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᓂᒃ ᑭᓯᐊᓂ ᐱᓇᓱᖕᓂᐊᖅᐳᓯ.” 
32ᐊᖓᔪᖅᑲᐅᔪᓪᓕ ᐅᓇᑕᐅᑎᓖᑦ ᐊᒃᓴᓗᐊᓕᖕᓂᒃ ᔨᕼᐆᓴᐸᑦᒥᒃ ᑕᑯᒐᒥᒃ ᐅᖃᖅᐳᖅ, “ᑖᓐᓇ ᑕᕝᕙ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓ!” ᑕᕝᕙ ᓵᓪᓗᒍ ᐅᓇᑕᕋᓱᐊᓕᖅᐹᑦ; ᔨᕼᐆᓴᐸᑦᓕ ᓂᓪᓕᐊᓕᖅᐳᖅ. 
33ᐊᖓᔪᖅᑲᐅᔪᑦ ᑲᓕᒐᕐᖕᓃᑦᑐᑦ ᐊᒃᓴᓗᐊᓕᖕᓂᒃ ᖃᐅᔨᒐᒥᒃ ᐄᓴᕅᓕᒧᑦ ᐊᖓᔪᖅᑳᖅᔪᐊᖑᖏᓐᓂᖓᓂᒃ, ᒪᓕᓚᐅᕋᓗᐊᖅᓗᑎᒃ ᐅᑎᕆᐊᖅᐳᖅ. 
34ᐊᖑᑏᑦ ᐃᓚᖓᑦ ᐱᓯᒋᐊᖅᐳᖅ ᑐᕌᖅᑎᓐᓇᓂ, ᐱᓯᒃᓯᕗᖅᓗ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᓂ ᐊᓐᓄᕌᖏᑕ ᓴᒡᕕᐊᓃᑦᑑᓪᓗ ᐊᑯᓐᓂᖓᒍᑦ; ᑍᒤᒻᒪᑦ ᐊᒃᓴᓗᐊᓕᑯᑎᒥᓄᑦ ᐊᖁᑎᓂ ᐅᖃᐅᑎᕚ, “ᓴᖑᓕᕆᑦ ᐅᓇᑕᖅᑐᓂᑦ ᕿᒪᕉᑎᑎᓪᓗᖓ, ᐃᑭᓕᖅᑕᐅᒐᒪ.”
35ᐅᓇᑕᕆᐊᓪᓚᓚᐅᖅᐳᑦ ᑍᑦᓱᒪᓂ ᐅᓪᓗᒥ; ᐊᖓᔪᖅᑳᖅᔪᐊᖅᓗ ᒪᑭᑕᕗᖅ ᑲᓕᒐᕐᖕᒥ ᐊᒃᓴᓗᐊᓕᖕᒦᓪᓗᓂ ᓯᕆᐊᒥᐅᓄᑦ ᓵᓐᖓᓪᓗᓂ, ᐅᓐᓄᒃᑎᓪᓗᒍ ᑐᖁᕗᖅ; ᐃᑭᒥᒍᓪᓗ ᐊᐅᓈᖅᐳᖅ ᑲᓕᒐᐅᑉ ᐊᒃᓴᓗᐊᓕᐅᑉ ᓇᑎᖓ ᐃᒻᒪᒃᓗᓂᐅᒃ. 
36ᓯᕿᓂᖅ ᓂᐱᓕᖅᑎᓪᓗᒍ, ᕾᒐᓛᖅᑐᖃᖅᐳᖅ ᐅᓇᑕᖅᑐᒃᓴᓂᑦ, ᐅᖃᖅᓗᓂ, “ᐊᑕᖏᖅᓗᓯ ᐃᒡᓗᒐᓴᑦᓯᓐᓄᐊᓕᕆᑦᓯ, ᓄᓇᓕᑦᓯᓐᓄᐊᖅᓗᓯᓗ!”
37ᐊᖓᔪᖅᑳᖅᔪᐊᖅ ᑐᖁᖕᒪᑦ, ᓴᒥᐊᕆᐊᒧᐊᕈᑦᔭᐅᕗᖅ; ᐊᖓᔪᖅᑳᖅᔪᐊᖅᓗ ᐃᓗᕕᖅᑕᐅᕗᖅ ᓴᒥᐊᕆᐊᒥ. 
38ᑲᓕᒐᖅᓗ ᐊᒃᓴᓗᐊᓕᒃ ᑕᓯᕐᖕᒥ ᐅᐊᓴᖅᑕᐅᕗᖅ ᓴᒥᐊᕆᐊᒥ, ᕿᒻᒦᓪᓗ ᐊᐅᖓ ᐊᓗᒃᑐᖅᐹᑦ, ᐊᕐᖕᓁᑦ ᐊᑐᒊᑦ ᑕᕝᕙᓂ ᐅᕕᓂᖕᓂᐊᖅᑎᓪᓗᒋᑦ, ᐊᑕᓂᐅᑉ ᐅᖃᐅᓯᕆᓚᐅᖅᑕᖏᑦ ᒪᓕᒡᓗᒋᑦ.
39ᐂᕼᐊᐱᐅᑉ ᐱᓂᐊᓚᐅᖅᑕᖏᑕ ᐊᓯᖏᑦ ᐱᓇᓱᐊᓚᐅᖅᑕᓕᒫᖏᓪᓗ, ᐃᒡᓗᓕᐅᕐᖕᓂᕆᓚᐅᖅᑕᖓᓗ ᑑᒑᓂᑦ, ᐃᒡᓗᒐᓮᓪᓗ ᐃᒡᓗᓕᐅᓚᐅᖅᑕᖏᑦ, ᑎᑎᕋᖅᓯᒪᕗᑦ ᐄᓴᕅᓕᒥᐅᑉ ᐊᖓᔪᖅᑳᖅᔪᐊᖓᑕ ᐅᓂᒃᑲᐅᓯᐅᓂᖏᓐᓂ. 
40ᐂᕼᐊᑉ ᓯᓂᖃᑕᐅᓕᖅᐳᖅ ᓯᕗᓕᕐᖕᒥᓄᑦ; ᐃᕐᖕᓂᖓᓗ ᐊᕼᐊᔧᐊ ᐊᖓᔪᖅᑳᖅᔪᐊᕈᖅᐳᖅ ᑭᖑᕝᕕᐅᑎᓪᓗᓂ.
41ᔨᕼᐆᓴᐸᑦ ᐂᓴᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᕈᓚᐅᖅᐳᑦ ᔫᑕᒥ ᐂᕼᐊᑉ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᐄᓴᕅᓕᒥᐅᓂ ᐊᕐᕌᒍᓂᒃ ᓯᑕᒪᓂᒃ. 
42ᔨᕼᐆᓴᐸᑦ ᐊᖓᔪᖅᑳᖅᔪᐊᕈᖅᑎᓪᓗᒍ ᐊᕐᕌᒍᖃᓚᐅᖅᐳᖅ 35-ᓂᒃ, ᐊᖓᔪᖅᑳᖅᔪᐊᖑᓚᐅᖅᐳᖅᓗ ᐊᕐᕌᒍᓂᒃ 25-ᓂᒃ ᔪᕉᓴᓚᒥ. ᐊᓈᓇᖓ ᐊᑎᖃᖅᐳᖅ ᐊᔪᐸᒥᒃ ᓮᕼᐂᑉ ᐸᓂᖓᓂᒃ. 
43ᐊᑖᑕᒥᓂᒃ ᐂᓴᐅᑉ ᐱᓂᐊᕐᖕᓂᖏᓐᓂᒃ ᒪᓕᓚᐅᖅᐳᖅ; ᓴᖑᓚᐅᕋᓂ ᓇᓪᓕᐊᓐᓄᓪᓘᓐᓃᑦ, ᐱᓂᐊᕐᖕᓂᖃᓚᐅᖅᐳᖅ ᓈᒻᒪᒃᑐᒥᒃ ᐊᑕᓂᐅᑉ ᑕᑯᓐᓇᖅᑕᖓᒍᑦ; ᑭᓯᐊᓂᓕ ᖁᑦᓯᒃᑐᒥ ᑐᒃᓯᐊᖅᕕᐅᕙᒃᑐᑦ ᐲᔭᓚᐅᓐᖏᓔᑦ, ᐃᓄᐃᑦ ᓱᓕ ᑐᓂᕐᕈᓯᖃᑦᑕᓚᐅᖅᐳᑦ ᑎᐱᑦᓯᐊᕆᒃᑐᓂᒡᓗ ᐃᑯᐊᓪᓔᕙᒃᓗᑎᒃ ᖁᑦᓯᒃᑐᒥ ᑐᒃᓯᐊᖅᕕᐅᕙᒃᑐᓂ. 
44ᔨᕼᐆᓴᐸᑦᓗ ᐃᓚᓕᐅᕆᓚᐅᖅᐳᖅ ᐄᓴᕅᓕᒥᐅᑉ ᐊᖓᔪᖅᑳᖅᔪᐊᖓᓂᒃ.
45ᔨᕼᐆᓴᐸᐅᓪᓕ ᐱᓂᐊᕐᖕᓂᕆᓚᐅᖅᑕᖏᑕ ᐃᓚᖏᑦ ᐱᓯᑎᐅᓂᕆᓚᐅᖅᑕᖓᓗ, ᐅᓇᑕᕐᖕᓂᕆᓚᐅᖅᑕᖏᑦ, ᑎᑎᕋᖅᓯᒪᕗᑦ ᔫᑕᐅᑉ ᐊᖓᔪᖅᑳᖅᔪᐊᖏᑕ ᐅᓂᒃᑲᐅᓯᐅᓂᖏᓐᓂ. 
46ᐃᓄᐃᓪᓗ ᐊᒥᐊᒃᑰᓯᒪᔪᑦ ᐊᖑᑎᑦ ᐊᕐᖕᓁᓪᓗ ᓄᓕᐊᕐᖕᓂᕐᖕᒧᑦ ᐊᑐᖅᑐᐊᒐᐅᓚᐅᖅᑐᑦ ᐊᑖᑕᖓ ᐋᓴ ᐃᓅᑎᓪᓗᒍ, ᓄᖑᓚᐅᖅᐰᑦ ᓄᓇᒥᑦ.
47ᓄᓇ ᐄᑐᒥ ᐊᖓᔪᖅᑳᖅᔪᐊᖃᓚᐅᓐᖏᓚᖅ; ᐊᖓᔪᖅᑳᖅᔪᐊᓪᓕ ᐃᑲᔪᖅᑎᖓᓂᒃ ᑕᕝᕙᓂ ᐊᐅᓚᑦᓯᓂᐊᖅᑐᒥᒃ ᔫᑕᐅᑉ ᐊᖓᔪᖅᑳᖅᔪᐊᖓ ᑎᓕᓯᓚᐅᖅᐳᖅ.
48ᔨᕼᐆᓴᐸᑦ ᑖᕐᓯᓯᒥ ᐅᒥᐊᖅᔪᐊᓂᒃ ᓴᓇᓚᐅᖅᐳᖅ ᓄᓇᒧᑦ ᐅᐱᕼᐃᒧᑦ ᒎᓗᓯᐅᕆᐊᖅᑐᒃᓴᓂᒃ; ᑭᓯᐊᓂᓕ ᐊᐅᓪᓚᓚᐅᓐᖏᓚᑦ, ᐅᒦᔭᓚᐅᕐᖕᒪᑕ ᐃᔨᐅᓂ-ᒋᐱᕆᒥ. 
49ᐊᕼᐊᔧᐊ ᐂᕼᐊᐱᐅᑉ ᐃᕐᖕᓂᖓ ᔨᕼᐆᓴᐸᑦᒧᑦ ᐅᖃᓚᐅᖅᐳᖅ, “ᐅᒥᐊᖅᔪᐊᒃᑯᑦ ᐃᓄᖁᑎᒃᑲ ᐃᓄᖁᑎᖕᓄᑦ ᐊᐅᓪᓚᖃᑕᐅᓚᐅᖅᓕᑦ.” ᔨᕼᐆᓴᐸᑦᓕ ᐱᖁᔨᓚᐅᓐᖏᓚᖅ.
50ᔨᕼᐆᓴᐸᑦᓕ ᑐᖁᖕᒪᑦ ᐃᓗᕕᖅᑕᐅᓚᐅᖅᐳᖅ ᓯᕗᓕᕐᖕᒥᓂ ᑍᕕᑎᐅᑉ ᐃᒡᓗᒐᓴᖏᓐᓂ; ᐃᕐᖕᓂᖓᓗ ᔨᕼᐅᕌᒻ ᐊᖓᔪᖅᑳᖅᔪᐊᕈᖅᐳᖅ ᐃᓂᖓᓂ.
51ᐊᕼᐊᔧᐊ ᐂᕼᐊᐱᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᕈᓚᐅᖅᐳᖅ ᐄᓴᕅᓕᒥᐅᓄᑦ ᓴᒥᐊᕆᐊᒥ, ᔨᕼᐆᓴᐸᑦ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᔫᑕᒥ ᐊᕐᕌᒍᓂᒃ 17-ᓂᒃ, ᐊᕼᐊᔧᐊᓗ ᐊᖓᔪᖅᑳᖅᔪᐊᖑᓚᐅᖅᐳᖅ ᐄᓴᕅᓕᒥ ᐊᕐᕌᒎᖕᓂᒃ ᒪᕐᕉᖕᓂᒃ. 
52ᐊᔪᖅᑐᓕᓚᐅᖅᐳᖅ ᐊᑕᓂᐅᑉ ᑕᑯᓐᓇᖅᑕᖓᓂ, ᐊᑖᑕᖓᑕ ᐱᓂᐊᕐᖕᓂᕆᓚᐅᖅᑕᖏᑦ ᒪᓕᓚᐅᕐᖕᒪᒋᑦ, ᐊᓈᓇᖓᑕᓗ ᐱᓂᐊᕐᖕᓂᕆᓚᐅᖅᑕᖏᓐᓂᒃ, ᔨᕈᐳᐊᒻᓗ ᓂᐹᑦ ᐃᕐᖕᓂᖓᑕ ᐱᓂᐊᕐᖕᓂᕆᓚᐅᖅᑕᖏᓐᓂᒃ, ᐊᔪᖅᑐᓕᑎᑦᓯᓚᐅᖅᐳᖅ ᐄᓴᕅᓕᒥᐅᓂᒃ. 
53ᐰᓕᒥᒃ ᐱᔨᑦᓯᓚᐅᕐᖕᒪᑦ ᑐᒃᓯᐊᖅᕕᒋᓪᓗᒍᓗ, ᐊᑕᓂᕐᖕᒥᒃ ᐄᓴᕅᓕᒥᐅᑦ ᒎᑎᖓᓂᒃ ᓂᓐᖓᒃᓮᓚᐅᖅᐳᖅ, ᐊᑖᑕᖓᑕ ᐱᓂᐊᕐᖕᓂᕆᓚᐅᖅᑕᓕᒫᖏᓐᓂᒃ ᒪᓕᒡᓗᓂ.
