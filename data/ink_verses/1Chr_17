1ᑕᒪᑐᒪ ᑭᖑᕐᖓᒍᑦ ᑍᕕᑎ ᐃᒡᓗᖃᓕᖅᓗᓂ ᐊᖓᔪᖅᑳᖅᔪᐊᑉ ᐃᒡᓗᖓᓂ, ᑍᕕᑎ ᐅᖃᖅᐳᖅ ᓁᑕᓂᒧᑦ ᐊᑕᓂᐅᑉ ᐅᖃᖅᑎᖓᓄᑦ, “ᑕᑯᒋᑦ, ᐃᒡᓗᒦᑉᐳᖓ ᓰᑕᕆᓂᒃ ᕿᔪᑦᓯᐊᕚᓗᖕᓂᑦ ᓴᓇᓯᒪᔪᒥ, ᒎᑎᐅᓪᓕ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓ ᑐᐱᕐᖕᒦᑐᐃᓐᓇᖅᑎᓪᓗᒍ!” 
2ᓁᑕᓂᓗ ᑭᐅᕗᖅ, “ᐆᒻᒪᑎᖕᓂ ᐃᓱᒪᒋᔭᓕᒫᑎᑦ ᐊᑐᑐᐃᓐᓇᒃᑭᑦ, ᒎᑎᐅᑉ ᐃᓚᒋᕚᑎᑦ.” 
3ᐅᓐᓄᒃᑎᓪᓗᒍᓕ ᑖᑦᓱᒪᓂᑦᓮᓐᓇᖅ ᐊᑕᓂᐅᑉ ᓁᑕᓂ ᐅᖃᐅᑎᕚ ᐅᖃᖅᓗᓂ, 
4“ᐅᐸᒡᓗᒍ ᐱᔨᒐ ᑍᕕᑎ ᐅᖃᐅᑎᔭᖅᑐᕈᒃ, ‘ᐃᒫᒃ ᐊᑕᓂᖅ ᐅᖃᖅᐳᖅ: ᓴᓇᔪᒃᓴᐅᓐᖏᓚᑎᑦ ᐃᒡᓗᒥᒃ ᓇᔪᒐᒃᓴᓐᓂᒃ. 
5ᐄᓴᕅᓕᒥᐅᑦ ᐊᐅᓪᓚᐅᑎᓚᐅᖅᓯᒪᒐᒃᑭᑦ ᐃᑦᔨᑉᑎᒥᑦ ᐅᓪᓗᒥᒧᑦ ᑎᑭᓪᓗᒍ ᐃᓂᖃᓚᐅᖅᓯᒪᓐᖏᓚᖓ ᐃᒡᓗᒥ, ᐊᐅᓪᓚᖃᑦᑕᓚᐅᖅᐳᖓ ᐃᓂᖃᖅᓗᖓᓗ ᑐᐱᕐᖕᒥ, ᑕᕝᕙᓂᑦᓮᓐᓇᐅᖏᑦᑐᖅ ᐃᓂᖃᖃᑦᑕᖅᓗᖓ. 
6ᐄᓴᕅᓕᒥᐅᓕᒫᑦ ᐊᐅᓚᖃᑎᒋᓪᓗᒋᑦ ᓇᒧᑐᐃᓐᓇᖅ, ᐅᖃᓚᐅᖅᓯᒪᓐᖏᓚᖓ ᐄᓴᕅᓕᒥᐅᑦ ᐃᓱᐊᖅᓮᔨᖏᓐᓄᑦ, ᑖᒃᑯᓄᖓ ᑎᓕᓚᐅᖅᑕᓐᓄᑦ ᐰᖅᓯᔨᐅᖁᓪᓗᒋᑦ ᐃᓄᖁᑎᓐᓂᒃ, ᐅᖃᖅᓗᖓ, “ᓱᒻᒪᑦ ᕿᔪᖕᒥᒃ ᓰᑕᕆᒥᒃ ᐃᒡᓗᓕᐅᓚᐅᖅᓯᒪᓐᖏᓚᑦᓯᓐᖓ?”’
7ᒫᓐᓇ ᑍᒤᒻᒪᑦ ᐅᖃᖅᑐᒃᓴᐅᕗᑎᑦ ᐱᔨᓐᓄᑦ ᑍᕕᑎᒧᑦ, ‘ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ, ᓰᐱᓕᕆᔨᐅᑎᓪᓗᑎᑦ ᑎᒍᓚᐅᖅᐸᒋᑦ, ᓰᐱᓂᒃ ᒪᓕᒃᑎᓪᓗᑎᑦ, ᐊᖓᔪᖅᑳᓐᖑᖁᓪᓗᑎᑦ ᐃᓄᖁᑎᓐᓄᑦ ᐄᓴᕅᓕᒥᐅᓄᑦ. 
8ᐃᓚᒌᓐᓇᓚᐅᖅᐸᒋᑦ ᓇᒧᑐᐃᓐᓇᖅ ᐂᑎᓪᓗᑎᑦ, ᓄᖑᑎᓚᐅᖅᐸᒃᑲᓗ ᐊᑭᕋᑎᑦ ᓯᕗᓂᕐᖕᓂ; ᐊᑏᓪᓗ ᐃᓚᒋᓕᐅᑎᓐᓂᐊᖅᐸᕋ ᐊᔪᖏᑦᑐᖅᔪᐊᓄᑦ ᓄᓇᖅᔪᐊᕐᖕᒥ. 
9ᓂᕈᐊᓛᖅᐳᖓᓗ ᐄᓴᕅᓕᒥᐅᑦ ᐃᓄᖁᑎᒪ ᐃᓂᒃᓴᖏᓐᓂᒃ, ᐃᓂᑖᑦᓯᐊᖅᑎᓪᓗᒋᑦ, ᓇᖕᒥᓂᖅ ᓄᓇᒥᖕᓂ ᐃᓂᖃᖁᓪᓗᒋᑦ, ᐸᒡᕕᓵᖅᑕᐅᖃᑦᑕᕈᓐᓃᖅᓗᑎᒃ; ᐋᓐᓂᖅᑎᕆᔨᓄᑦ ᐊᒡᕕᐊᑕᐅᔪᓐᓁᖁᓪᓗᒋᑦ, ᑍᑦᓱᒪᓂᐅᕙᓚᐅᖅᑐᑎᑐᑦ. 
10ᑍᑦᓱᒪᓂᐅᑎᓪᓗᒍ ᐃᓱᐊᖅᓮᔩᑦ ᑎᓕᓚᐅᖅᐸᒃᑲ ᐃᓄᖁᑎᓐᓂᒃ ᐄᓴᕅᓕᒥᐅᓂᒃ ᑲᒪᔨᐅᖁᓪᓗᒋᑦ; ᐊᑭᕋᖅᑐᖅᑎᑎᓪᓗ ᓵᓚᒋᔪᒫᖅᐸᒃᑲ. ᓱᓕᓗ ᐅᖃᐅᑎᒃᑲᓐᓂᖅᐸᒋᑦ ᐊᑕᓂᐅᑉ ᐃᒡᓗᓕᐅᕈᒫᖅᐹᑎᑦ. 
11ᐅᓪᓗᑎᑦ ᓈᒃᐸᑕ ᐊᑖᑕᒋᔭᑎᑦ ᐅᐸᒃᓯᒪᓕᕈᕕᒋᑦ, ᑭᖑᕚᕐᖕᓂᑦ ᒪᑭᑎᑦᓯᔪᒫᖅᐳᖓ ᐃᓕᖕᓂᒃ ᑭᖑᕝᕖᔪᒃᓴᒥᒃ, ᓇᖕᒥᓂᖅ ᐃᕐᖕᓂᖅᐱᑦ ᐃᓚᖓᓐᓂᒃ; ᐊᖓᔪᖅᑲᐅᕕᖓᓗ ᑲᔪᓯᑎᑦᓱᒫᖅᐸᕋ. 
12ᑖᓐᓇ ᐅᕙᓐᓄᑦ ᐃᒡᓗᓕᐅᕈᒫᖅᐳᖅ, ᑖᑦᓱᒪᓗ ᐃᒃᓯᕙᐅᑕᖅᔪᐊᖓ ᑲᔪᓯᑎᑦᓱᒫᖅᐸᕋ ᐃᓱᖃᖏᑦᑐᒧᑦ. 
13ᐊᑖᑕᒋᔪᒫᖅᐹᖓ, ᐅᕙᖓᓗ ᐃᕐᖕᓂᕆᔪᒫᖅᐸᕋ; ᓇᒡᓕᖕᓂᕋᓗ ᓱᖁᓯᔪᐃᑦᑐᖅ ᐲᕈᒫᓐᖏᓚᕋ ᑖᑦᓱᒪᓐᖓᑦ, ᓯᕗᓂᕐᖕᓃᑦᑐᒥᒃ ᐊᖅᓵᖅᓯᓚᐅᖅᓯᒪᓂᑦᑐᑦ. 
14ᐋᖅᑭᒃᓯᒪᑎᑦᓱᒫᖅᐸᕋ ᐃᒡᓗᓐᓂ ᐊᑕᓂᐅᕕᓐᓂᓗ ᐃᓱᖃᖏᑦᑐᒧᑦ ᐃᒃᓯᕙᐅᑕᖅᔪᐊᖓᓗ ᐋᖅᑭᒃᓯᒪᔪᒫᖅᐳᖅ ᐃᓱᖃᖏᑦᑐᒧᑦ.’” 
15ᐅᖃᐅᓰᑦ ᑕᑯᑎᑦᔪᑎᓕᒫᓪᓗ ᒪᓕᒡᓗᒋᑦ, ᓁᑕᓂᐅᑉ ᑍᕕᑎ ᐅᖃᓪᓚᒡᕕᒋᓚᐅᖅᐹ.
16ᑕᕝᕙ ᐊᖓᔪᖅᑳᖅᔪᐊᖅ ᑍᕕᑎ ᐃᑎᕋᒥ ᐃᖏᑉᐳᖅ ᐊᑕᓂᐅᑉ ᓵᖓᓄᑦ; ᐅᖃᖅᓗᓂᓗ, “ᖃᓄᐃᑦᑑᕗᖔ, ᐊᑕᓃᖅ ᒎᑏᒃ? ᐃᓚᒃᑲᓗ ᖃᓄᐃᑦᑑᕙᑦ, ᑕᒪᐅᖓ ᑎᑭᐅᑎᑎᓯᒪᓕᕋᕕᓐᖓ? 
17ᑕᒪᓐᓇ ᑕᑯᓐᓇᖅᑕᕕᑦ ᓵᖓᓂ ᒥᑭᔫᒐᓗᐊᖅ, ᒎᑏᒃ; ᐅᖃᖅᓯᒪᒐᕕᓪᓗ ᐱᔨᕕᑦ ᐃᓚᒋᔭᖏᑕ ᓯᕗᓂᕐᖕᒥ ᐊᖏᔪᒥᒃ ᐱᕙᓪᓕᐊᓂᒃᓴᕆᔭᖏᓐᓂᒃ, ᑕᑯᑎᓯᒪᒐᕕᖓᓗ ᓯᕗᓂᒃᓴᒥ ᑭᖑᕚᕇᒃᐸᓪᓕᐊᔪᒫᖅᑐᓂᒃ, ᐊᑕᓃᖅ ᒎᑏᒃ! 
18ᖃᓄᒃᑲᓐᓃᖅ ᑍᕕᑎ ᐃᓕᖕᓄᑦ ᐅᖃᕈᓐᓇᖅᐹ ᐱᔩᑦ ᐅᐱᓐᓇᖅᓯᑎᑕᐅᖁᓗᒍ? ᐱᔩᑦ ᖃᐅᔨᒪᒐᕕᐅᒃ. 
19ᐱᔩᑦ ᐱᓪᓗᒍ, ᐊᑕᓃᖅ, ᐆᒻᒪᑎᖕᓂ ᐱᔪᒪᔧᑦ ᒪᓕᒡᓗᒍ, ᐱᐅᔪᖅᔪᐊᓂᒃ ᐱᓂᐊᖅᓯᒪᒐᕕᑦ, ᐱᐅᔪᖅᔪᐊᕌᓗᐃᓪᓗ ᖃᐅᔨᔭᐅᑎᒃᑲᕕᒋᑦ. 
20ᐊᑕᓃᖅ ᐊᑦᔨᖃᓐᖏᓚᑎᑦ, ᐊᓯᖕᓂᒡᓗ ᒎᑎᑕᖃᓐᖏᓚᖅ, ᐱᓂᐊᕐᖕᓂᕆᓚᐅᖅᑕᑎᑦ ᐱᓪᓗᒋᑦ ᓇᖕᒥᓂᖅ ᑐᓴᖅᓯᒪᔭᕗᑦ. 
21ᐃᓄᖁᑎᑎᑦ ᐄᓴᕅᓕᒥᐅᑉ ᐃᓅᖃᑎᒌᒡᔪᐊᑦ ᓇᓪᓕᖏᓐᓂᒃ ᐊᑦᔨᖃᖅᐹᑦ ᓄᓇᖅᔪᐊᕐᖕᒥ? ᒎᑎᐅᑉ ᐱᐅᓕᓚᐅᖅᑕᖏᑦ ᐃᓄᖁᑎᒋᔪᒪᓪᓗᒋᑦ, ᐊᑏᑦ ᖃᐅᔨᔭᐅᖁᓪᓗᒍ ᑲᒪᓇᖅᑐᖅᔪᐊᒃᑯᑦ ᐱᓂᐊᕐᖕᓂᒃᑯᑦ, ᐃᓅᖃᑎᒋᒡᔪᐊᑦ ᐊᐅᓪᓚᖅᑎᓚᐅᕋᕕᒋᑦ ᐃᓄᖁᑎᕕᑦ ᓵᖏᓐᓂ ᑖᒃᑯᐊ ᐱᐅᓕᓚᐅᖅᑕᕕᑦ ᐃᑦᔨᑉᑎᒥ. 
22ᐄᓴᕅᓕᒥᐅᑉ ᐃᓄᖁᑎᑖᕆᓚᐅᕋᕕᒋᑦ ᓇᖕᒥᓂᖅ ᐃᓄᖁᑎᒋᔪᒪᓪᓗᒋᑦ ᐃᓱᖃᖏᑦᑐᒧᑦ; ᐃᕝᕕᓪᓗ ᐊᑕᓃᖅ, ᑖᒃᑯᓄᖓ ᒎᑎᒋᔭᐅᓕᖅᓗᑎᑦ.
23ᒫᓐᓇᓗ, ᐊᑕᓃᖅ, ᐅᖃᐅᓰᑦ ᐅᖃᐅᓯᕆᓚᐅᖅᑕᑎᑦ ᐱᔩᖕᓄᑦ ᐃᓚᖏᓐᓄᓪᓗ ᑲᔪᓯᓕᖅᓕᑦ ᐃᓱᖃᖏᑦᑐᒧᑦ, ᑲᔪᓯᓕᕆᓪᓗ ᐅᖃᐅᓯᕆᓚᐅᖅᑕᑎᑦ ᒪᓕᒡᓗᒋᑦ. 
24ᐊᑏᓪᓗ ᑲᔪᓯᔪᒥᒃ ᐊᖏᔪᕈᖅᑎᑕᐅᖁᓪᓗᒍ ᐃᓱᖃᖏᑦᑐᒧᑦ, ᐅᖃᖅᓗᑎᒃ, ‘ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ, ᐄᓴᕅᓕᒥᐅᑦ ᒎᑎᖓᑦ, ᑖᓐᓇ ᐄᓴᕅᓕᒥᐅᑦ ᒎᑎᒋᕚᑦ.’ ᐱᔩᓪᓗ ᑍᕕᑎ ᐃᓚᒋᔭᖏᓪᓗ ᑲᔪᓯᑎᑕᐅᓕᑦ ᓵᖕᓂ. 
25ᐃᕝᕕᑦ ᒎᑎᒑ, ᐱᔩᑦ ᑕᑯᑎᓚᐅᕋᕕᐅᒃ ᐃᒡᓗᓕᐅᕐᖕᓂᐊᕐᖕᓂᕋᖅᓗᒍ; ᑍᒤᒻᒪᑦ ᐱᔩᑦ ᓴᐱᕈᓐᓃᖅᐳᖅ ᑐᒃᓯᐊᕈᒪᓪᓗᓂ ᓵᖕᓂ. 
26ᒫᓐᓇᓗ ᐊᑕᓃᖅ, ᒎᑎᐅᔪᑎᑦ, ᐊᖏᕈᑎᖃᓚᐅᖅᐳᑎᑦ ᐱᔩᑦ ᐱᐅᔪᓂᒃ ᐱᓂᐊᖅᕕᒋᔪᒪᓪᓗᒍ; 
27ᒫᓐᓇ ᑍᒤᒻᒪᑦ ᖁᕕᐊᒋᒍᕕᐅᒃ ᓮᒻᒪᖅᑎᓚᐅᒃᑭᑦ ᐱᔨᕕᑦ ᐃᓚᒋᔭᖏᑦ, ᑲᔪᓯᖁᓪᓗᒋᑦ ᓵᖕᓂ ᐃᓱᖃᖏᑦᑐᒧᑦ; ᐃᕝᕕᑦ ᐊᑕᓃᖅ, ᓮᒻᒪᖅᑎᑦᓯᒪᔭᑎᑦ ᑖᒃᑯᐊ ᓮᒻᒪᖅᑎᑕᐅᓯᒪᓂᐊᕐᖕᒪᑕ ᐃᓱᖃᖏᑦᑐᒧᑦ.”
