1ᐊᖓᔪᖅᑳᖅᔪᐊᖅ ᔨᕈᐳᐊᒻ 18-ᓂᒃ ᐊᕐᕌᒍᓂᒃ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᐊᐰᔭ ᐊᖓᔪᖅᑳᖅᔪᐊᕈᓚᐅᖅᐳᖅ ᔫᑕᒥ. 
2ᐊᖓᔪᖅᑳᖑᓚᐅᖅᐳᖅ ᐊᕐᕌᒍᓂᒃ ᐱᖓᓱᓂᒃ ᔪᕉᓴᓚᒥ. ᐊᓈᓇᖓ ᐊᑎᖃᖅᐳᖅ ᒥᑬᐊᒥᒃ ᔪᕅᐅᓕᐅᑉ ᒋᐱᐊᒥᐅᑕᐅᑉ ᐸᓂᖓ.
3ᐊᐰᔭᐅᑉ ᐅᓇᑕᖅᑎᓂ ᐊᑐᐃᓐᓇᕈᖅᑎᖅᐰᑦ ᐅᓇᑕᕈᓐᓇᖅᑐᑦ, 400,000-ᑦ ᐊᖑᑏᑦ ᓂᕈᐊᖅᑕᐅᓯᒪᔪᑦ; ᔨᕈᐳᐊᒻᑕᐅᖅ ᐅᓇᑕᕐᖕᓂᕐᖕᒧᑦ ᐊᑐᐃᓐᓇᕈᕆᕗᖅ ᑖᒃᑯᓄᖓ 800,000-ᓂᒃ ᐊᖑᑎᓂᒃ ᓂᕈᐊᖅᑕᐅᓯᒪᔪᓂᒃ ᐃᓚᖃᖅᓗᓂ.
4ᑕᕝᕙ ᐊᐰᔭ ᖃᖅᑲᒥ ᔨᒪᕅᒻᒥ ᓇᖏᖅᐳᖅ ᐃᕗᕅᑎᐅᑉ ᖃᖅᑲᖏᓐᓃᑦᑐᒥ, ᐅᖃᖅᓗᓂᓗ, “ᑐᓴᖅᓯᓐᖓ ᔨᕈᐳᐊᒻ ᐃᓕᑦᓯᓗ ᐄᓴᕅᓕᒥᐅᓕᒫᑦ! 
5ᖃᐅᔨᒪᓐᖏᓚᓰ ᐊᑕᓂᐅᑉ ᐄᓴᕅᓕᒥᐅᑦ ᒎᑎᖓᑕ ᐄᓴᕅᓕᒥᐅᑦ ᐊᐅᓚᑕᐅᓂᖓ ᑍᕕᑎᒧᑦ ᑐᓂᓚᐅᕐᖕᒪᒍ ᐃᓱᖃᖏᑦᑐᒧᑦ ᐃᓕᖓᖁᓪᓗᒍ, ᑖᑦᓱᒧᖓ ᐃᕐᖕᓂᖏᓐᓄᓪᓗ ᑐᓂᓚᐅᕐᖕᒪᒍ, ᐊᖏᖃᑎᒌᖕᓂᒃᑯᑦ ᑕᕆᐅᒃᑯᑦ? 
6ᔨᕈᐳᐊᒻᓕ ᓂᐹᑎᐅᑉ ᐃᕐᖕᓂᖓ, ᑍᕕᑎᐅᑉ ᐃᕐᖕᓂᖓᑕ ᓲᓗᒨᓂᐅᑉ ᐱᔨᖓ, ᒪᑭᓚᐅᖅᐳᖅ ᐊᑭᕋᖅᑐᓕᖅᓗᓂᓗ ᐊᖓᔪᖅᑳᒥᓂᒃ. 
7ᐊᑑᑎᖃᖏᑦᑐᓪᓗ ᐃᓚᓕᐅᑎᓚᐅᖅᐳᑦ ᑖᑦᓱᒧᖓ, ᐊᔪᐃᓐᓇᓚᐅᖅᐳᑦ ᐊᑭᕋᖅᑐᕈᒪᓪᓗᑎᒃ ᕆᕼᐅᐳᐊᒻᒧᑦ ᓲᓗᒨᓂᐅᑉ ᐃᕐᖕᓂᖓᓄᑦ, ᕆᕼᐅᐳᐊᒻ ᐃᓅᓱᒃᑑᑎᓪᓗᒍ ᖃᐅᔨᒪᓐᖏᓗᐊᖅᑎᓪᓗᒍᓗ ᑖᒃᑯᓂᖓ ᐊᑭᒪᔪᓐᓇᓚᐅᖏᒻᒪᑦ. 
8ᒫᓐᓇᓕ ᐊᑭᒪᔪᓐᓇᕋᓱᒋᕕᓰ ᐊᑕᓂᐅᑉ ᐊᑕᓂᐅᕕᖓᓄᑦ, ᑍᕕᑎᐅᑉ ᐃᕐᖕᓂᖏᑕ ᐱᔪᓐᓇᕐᖕᓂᖏᓐᓄᑦ; ᐅᓄᖅᑐᖅᔪᐊᖑᒐᑦᓯ ᐃᓚᖃᖅᓗᓯᓗ ᓄᕐᕋᐅᔭᓐᖑᐊᓂᒃ ᒎᓗᓂᒃ ᔨᕈᐳᐊᒻ ᓴᓇᓚᐅᖅᑕᖏᓐᓂᒃ ᒎᑎᓐᖑᐊᓂᒃ. 
9ᐊᓂᑦᑎᓚᐅᓐᖏᓚᓰ ᐊᑕᓂᐅᑉ ᑐᓂᕐᕈᓯᖅᑎᑦᓯᔨᖏᓐᓂᒃ, ᐂᕈᓂᐅᓪᓗ ᐃᕐᖕᓂᖏᓐᓂᒃ, ᓕᕔᑎᓂᒡᓗ, ᓇᖕᒥᓂᖅᓗ ᑐᓂᕐᕈᓯᖅᑎᑦᓯᔨᒃᓴᑦᓯᓐᓂᒃ ᑎᓕᓯᓪᓗᓯ, ᐃᓅᖃᑎᒌᒡᔪᐊᑦ ᐊᓯᓯ ᒪᓕᒡᓗᒋᑦ? ᓇᓪᓕᐊᑦ ᑐᓂᕐᕈᓯᕆᐊᖃᖅᑎᓪᓗᒍ ᐃᒻᒥᓂᒃ ᐃᑦᔪᕐᖕᓁᓕᑎᓪᓗᓂ ᐊᖑᓴᓪᓗᕐᖕᒥᒃ ᐅᕝᕙᓗ 7-ᓂᒃ ᓰᐱᐅᑉ ᐊᖑᓴᓪᓗᖏᓐᓂᒃ ᑐᓂᕐᕈᓯᖅᑎᑦᓯᔨᓐᖑᖅᑎᑉᐱᓯᐅᒃ ᒎᑎᐅᖏᑦᑐᓄᑦ?
10ᐅᕙᒍᓪᓕ ᐊᑕᓂᖅ ᒎᑎᒋᕙᕗᑦ, ᕿᒪᓚᐅᕐᖕᓇᒍᓗ. ᑐᓂᕐᕈᓯᖅᑎᑦᓯᔨᐊᖅᐳᒍᓪᓗ ᐱᓇᓱᐊᖅᑐᓂᒃ ᐊᑕᓂᕐᖕᒧᑦ ᐂᕈᓂᐅᑉ ᐃᕐᖕᓂᖏᓐᓂᒃ, ᓕᕔᑏᓪᓗ ᐱᔭᒃᓴᒥᓂᒃ ᐱᓇᓱᐊᖅᓗᑎᒃ. 
11ᐃᑯᐊᓪᓔᖃᑦᑕᖅᐳᑦ ᐊᑕᓂᕐᖕᒧᑦ ᐅᓪᓛᑕᒫᑦ ᐅᓐᓄᑕᒫᓪᓗ ᐃᑯᐊᓚᑎᑕᒃᓴᓂᒃ ᑐᓂᕐᕈᓯᖃᑦᑕᖅᐳᑦ ᑎᐱᑦᓯᐊᕆᒃᓴᐅᑎᓂᒡᓗ ᐳᔫᖅᑎᑦᓯᓪᓗᑎᒃ. ᓂᐊᖂᔧᓪᓗ ᐃᓕᖃᑦᑕᖅᐰᑦ ᓵᒧᑦ ᒎᓗᓪᓚᕆᖕᒧᑦ, ᓇᓂᕈᐊᓪᓗ ᐃᓂᖏᑦ ᒎᓗᐃᑦ ᓴᓇᓯᒪᔪᑦ ᓇᓂᕈᐊᖏᓪᓗ ᐃᑯᐊᓚᖃᑦᑕᖅᐳᑦ ᐅᓐᓄᑕᒫᑦ; ᐊᑕᓂᐅᑉ ᒎᑎᑦᑕ ᐱᖁᔭᖏᑦ ᒪᓕᒃᐸᕗᑦ, ᐃᓕᑦᓯᓕ ᕿᒪᓚᐅᖅᐸᓯ. 
12ᑕᑯᒋᑦ, ᒎᑎᐅᑉ ᐃᓚᒋᕚᑎᒍᑦ ᓂᐊᖁᕆᒐᑦᑎᒍ, ᑐᓂᕐᕈᓯᖅᑎᑦᓯᔨᖏᓪᓗ ᑎᑦᑐᓚᐅᑎᓄᑦ ᓂᓪᓕᖅᑎᑦᓯᕗᑦ ᐅᓇᑕᕆᐊᖅᑐᖅᓯᐅᒻᒥᒃ ᐃᓕᑦᓯᓐᓄᑦ. ᐄᓴᕅᓕᐅᑉ ᑭᖑᕚᖏᑦ, ᐊᑕᓂᕐᖕᒥᒃ ᐅᓇᑕᖅᑍᓕᒋᑦᓯ, ᓯᕗᓕᑦᓯ ᒎᑎᖓᓂᒃ; ᓵᓚᖃᕐᖕᓂᐊᖏᓐᓇᑦᓯ.”
13ᔨᕈᐳᐊᒻ ᐃᔨᕋᖅᑐᖅᓗᓂ ᑭᖑᓂᖓᓐᓂᑦ ᐱᒋᐊᖅᑐᒃᓴᓂᒃ ᑎᓕᓯᓯᒪᓚᐅᖅᐳᖅ; ᓇᖕᒥᓂᖅ ᐅᓇᑕᖅᑐᒃᓴᖁᑎᖏᑦ ᔫᑕᒃᑯᑦ ᓯᕗᕌᓃᑎᓪᓗᒋᑦ, ᐱᒋᐊᖅᑐᒃᓮᑦ ᑐᓄᐊᓃᑎᓪᓗᒋᑦ. 
14ᔫᑕᒃᑯᓪᓗ ᑕᑯᓴᕋᒥᒃ, ᖃᐅᔨᓕᖅᐳᑦ, ᐅᓇᑕᖅᑐᑦ ᓯᕗᕋᓃᑦ ᑐᓄᐊᓂᓗ ᐊᕙᑕᖏᖅᑕᐅᓯᒪᓂᕐᖕᒥᖕᓂᒃ; ᐊᑕᓂᕐᖕᒧᓪᓗ ᑐᒃᓯᐊᓕᖅᐳᑦ, ᑐᓂᕐᕈᓯᖅᑎᑦᓯᔩᓪᓗ ᑎᑦᑐᓚᐅᑎᒥᖕᓂᒃ ᓂᓪᓕᖅᑎᑦᓯᕗᑦ. 
15ᔫᑕᒃᑯᓪᓗ ᐅᓇᑕᕆᐊᖅᑐᖅᓯᐅᒻᒥᒃ ᕾᒐᓛᓕᖅᐳᑦ. ᔫᑕᐅᓪᓗ ᐃᓄᖏᑦ ᓂᓪᓕᕐᖕᒪᑕ, ᒎᑎᐅᑉ ᔨᕈᐳᐊᒻ ᓵᓚᒋᕚ ᐄᓴᕅᓕᒥᐅᓕᒫᓪᓗ ᐊᐰᔭᐅᑉ ᔫᑕᐅᓪᓗ ᓵᖏᓐᓂ. 
16ᐄᓴᕅᓕᒥᐅᓪᓗ ᕿᒪᒃᓯᕗᑦ ᔫᑕᒃᑯᓐᓂᒃ, ᒎᑎᐅᓪᓗ ᑐᓂᕔᑦ ᔫᑕᒃᑯᑦ ᐱᔪᓐᓇᕐᖕᓂᖏᓐᓄᑦ. 
17ᐊᐰᔭᒃᑯᑦ ᐅᓇᑕᖅᑐᒃᓴᖏᑕᓗ ᐄᓴᕅᓕᒥᐅᑦ ᑐᖁᕋᖅᐰᑦ ᑐᖁᕅᖅᔪᐊᖅᓗᑎᒃ; ᑍᑦᓱᒪᓂ 500,000-ᓮᑦ ᐅᓇᑕᖅᑐᒃᓮᑦ ᓂᕈᐊᖅᑕᐅᓯᒪᔪᑦ ᑐᖁᑕᐅᕗᑦ. 
18ᑍᒫᒃ ᐄᓴᕅᓕᒥᐅᑦ ᓵᓚᐅᓚᐅᖅᐳᑦ ᑍᑦᓱᒪᓂ, ᔫᑕᒃᑯᓪᓗ ᓵᓚᖃᖅᐳᑦ, ᑕᑎᖃᓚᐅᕋᒥᒃ ᐊᑕᓂᕐᖕᒥᒃ, ᓯᕗᓕᖏᑕ ᒎᑎᖓᓂᒃ.
19ᐊᐰᔭᐅᑉ ᔨᕈᐳᐊᒻ ᒪᓕᒃᐹ, ᐊᖅᓵᖅᓗᒍᓗ ᐃᒡᓗᒐᓴᖁᑎᖏᓐᓂᒃ, ᐱᑎᓕᓗ ᓄᓇᓕᖏᓪᓗ ᔨᓴᓇ ᓄᓇᓕᖏᓪᓗ, ᐃᐸᕋᓐᓗ ᓄᓇᓕᖏᓪᓗ. 
20ᔨᕈᐳᐊᒻ ᓲᖑᓯᒃᑲᓐᓂᓚᐅᓐᖏᓚᖅ ᐊᖓᔪᖅᑳᖑᕕᖕᒥᓂ ᐊᐰᔭ ᐃᓅᑎᓪᓗᒍ; ᐊᑕᓂᐅᓪᓗ ᐊᓇᐅᖕᒪᒍ, ᔨᕈᐳᐊᒻ ᑐᖁᕗᖅ.
21ᐊᐰᔭᓕ ᐱᔪᓐᓇᖅᓯᕙᓪᓕᐊᓚᐅᖅᐳᖅ ᐊᔪᖏᑦᑐᖅᔪᐊᖑᓕᖅᓗᓂ. ᓄᓕᐊᖃᓚᐅᖅᐳᖅᓗ 14-ᓂᒃ, ᐃᕐᖕᓂᖃᖅᓗᓂ 22-ᓂᒃ ᐸᓂᖃᖅᓗᓂᓗ 16-ᓂᒃ. 
22ᐊᐰᔭᐅᑉ ᐱᓂᐊᕐᖕᓂᕆᓯᒪᔭᖏᑦ, ᐱᓇᓱᐊᓚᐅᖅᑕᖏᑦ ᐅᖃᐅᓯᕆᓯᒪᔭᖏᓪᓗ, ᑎᑎᕋᖅᑕᐅᓯᒪᕗᑦ ᐃᑑᑉ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐅᓂᒃᑲᐅᓯᖏᓐᓂ.
