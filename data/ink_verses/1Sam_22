1ᑍᕕᑎᓕ ᐊᐅᓪᓚᕋᒥ ᑕᕝᕙᓐᖓᑦ ᕿᒪᒃᓯᕗᖅ ᕾᕈᓱᖕᒧᑦ ᐊᑑᓚᒻᒧᑦ; ᖃᑕᓐᖑᑎᖏᓪᓗ ᐊᑖᑕᖓᑕᓗ ᐃᒡᓗᒥᐅᖃᑎᖏᑦ ᑕᒪᑐᒥᖓ ᑐᓴᕋᒥᒃ, ᑍᑯᖓ ᐂᕗᑦ ᐅᐸᒍᑎᓪᓗᑎᒃ. 
2ᐃᓄᐃᓪᓗ ᕿᒃᓵᒃᑐᑦ ᐃᓱᒫᓘᑎᓖᓪᓗ, ᐊᑭᓕᒃᓴᓖᓪᓘᓐᓃᑦ, ᖁᕕᐊᓱᖏᑦᑐᓪᓗ ᐊᒃᓱᕈᖅᑐᓪᓗ ᑕᕝᕗᖓ ᐃᓚᓕᐅᑎᕗᑦ, ᐊᖓᔪᖅᑲᐅᓕᖅᓗᓂᓗ ᑖᒃᑯᓄᖓ. ᐊᖑᑏᓪᓗ 400-ᖏᓐᓃᑦᑐᑦ ᐃᓚᓕᐅᑎᓚᐅᖅᐳᑦ ᑖᑦᓱᒧᖓ.
3ᑍᕕᑎᓗ ᑕᕝᕙᓐᖓᑦ ᐊᐅᓪᓚᕋᒥ ᒥᔅᐱᒧᐊᖅᐳᖅ ᒧᐊᐱᒦᑦᑐᒧᑦ; ᒧᐊᐱᐅᓪᓗ ᐊᖓᔪᖅᑳᔪᐊᖓᓄᑦ ᐅᖃᖅᐳᖅ, “ᐊᑖᑕᒐ ᐊᓈᓇᒐᓗ ᐃᓕᖕᓃᑬᓐᓇᓚᐅᖅᓕᑦ, ᖃᐅᔨᓚᐅᖏᓐᓂᓐᓂ ᒎᑎᐅᑉ ᐅᕙᓐᓄᑦ ᐱᖁᔭᖓᓂᒃ.” 
4ᑍᕕᑎᐅᓪᓗ ᐊᖓᔪᖅᑳᓂ ᕿᒪᒃᐰᑦ ᒧᐊᐱᒥᐅᑦ ᐊᖓᔪᖅᑳᖅᔪᐊᖓᓄᑦ, ᑍᑲᓃᖏᓐᓇᓚᐅᖅᐳᓪᓗ ᑍᕕᑎ ᐃᔨᖅᓯᒪᖃᑦᑕᖅᑎᓪᓗᒍ ᕾᕈᓱᖕᒥ.
5ᑕᕝᕙ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ ᒑᑦ ᑍᕕᑎᒧᑦ ᐅᖃᖅᐳᖅ, “ᑕᒫᓂ ᕾᕈᓱᖕᒥ ᐃᓂᖃᕈᓐᓃᕆᑦ; ᐊᐅᓪᓚᓕᕆᑦ ᔫᑕᐅᑉ ᓄᓇᖓᓄᑦ.” ᑕᕝᕙ ᑍᕕᑎ ᑕᕝᕙᖓᑦ ᐊᐅᓪᓚᖅᐳᖅ, ᐂᓪᓗᓂᓗ ᓇᐹᖅᑐᓕᖕᒧᑦ ᕼᐃᕆᑎᒧᑦ.
6ᓴᐅᓕᓕ ᑐᓴᕋᒥ ᑍᕕᑎᒃᑯᑦ ᓇᓂᔭᐅᓂᕋᖅᑕᐅᑎᓪᓗᒋᑦ, ᓴᐅᓕ ᒋᐱᐊᒦᓚᐅᖅᐳᖅ, ᐃᒃᓯᕙᓪᓗᓂ ᓇᐹᖅᑑᑉ ᑕᒪᕆᔅᑭᒥᒃ ᐊᑎᓕᐅᑉ ᐊᑖᓂ, ᖃᓗᒋᐊᓂ ᑎᒍᒥᐊᖅᓗᒍ, ᐱᔨᖏᓪᓗ ᐊᕙᑖᓂ ᓇᖏᖅᑎᓪᓗᒋᑦ. 
7ᓴᐅᓕᐅᓪᓗ ᐱᔨᓂ ᐊᕙᑎᒥᓂ ᓇᖏᖅᑐᑦ ᐅᖃᐅᑎᕔᑦ, “ᓈᓚᒋᑦᓯ ᐱᑦᔭᒥᓂᐅᑉ ᑭᖑᕚᖏᑦ; ᔩᓯᐅᑉ ᐃᕐᖕᓂᖓ ᐃᓘᓐᓇᑦᓯᓐᓂᒃ ᑐᓂᓯᓂᐊᖅᑐᒋᕕᓯᐅᒃ ᐱᕈᖅᓰᕕᖕᓂᒃ ᕔᓂᓕᐅᖅᕕᒃᓴᓂᒡᓘᓐᓃᑦ, ᐅᓇᑕᖅᑐᒃᓴᖁᑎᒥᓄᓪᓗ 1,000-ᓄᑦ 100-ᓄᓪᓗ ᐊᖓᔪᖅᑳᓐᖑᖅᑎᓪᓗᓂᓰ? 
8ᐃᓘᓐᓇᓯ ᐅᕙᓐᓂᒃ ᐊᑭᕋᖅᑐᓕᖅᐱᓰ, ᓇᓗᓁᖅᓯᔪᖃᓚᐅᓐᖏᓚᖅᓗ ᐅᕙᓐᓄᑦ ᐃᕐᖕᓂᕋ ᐊᖏᕈᑎᓕᐅᖅᓯᒪᑎᓪᓗᒍ ᔩᓯᐅᑉ ᐃᕐᖕᓂᖓᓄᑦ; ᓇᓕᖅᓯᓘᓐᓃᑦ ᐅᒡᒍᐊᓚᐅᓐᖏᓚᓯ ᓇᓗᓁᖅᓯᓚᐅᓐᖏᓚᓯᓘᓐᓃᑦ ᐃᕐᖕᓂᕋ ᐅᕙᓐᓂᒃ ᐊᑭᕋᖅᑐᓕᖅᑎᑦᓯᑎᓪᓗᒍ, ᑖᓐᓇᓗ ᐅᑕᖅᑭᕗᖅ ᐅᕙᓐᓂᒃ ᑐᖁᑦᓯᔪᒪᓪᓗᓂ, ᐅᓪᓗᒥᒧᑦ.”
9ᑕᕝᕙ ᑐᐃᒋ ᑭᐅᕗᖅ ᐄᑐᒥᒥᐅᑕᖅ, ᓴᐅᓕᐅᑉ ᐱᔨᖏᓐᓄᑦ ᓂᑯᕕᖓᖃᑕᐅᔪᖅ, ᐅᖃᖅᓗᓂ, “ᔩᓯᐅᑉ ᐃᕐᖕᓂᖓ ᑕᑯᓚᐅᖅᐸᕋ ᐂᑎᓪᓗᒍ ᓅᐱᒧᑦ, ᐊᕼᐃᒥᓕᒃᒧᑦ ᐊᕼᐃᑑᑉ ᐃᕐᖕᓂᖓᓄᑦ, 
10ᐊᐱᕆᓚᐅᖅᐳᖅᓗ ᐊᑕᓂᕐᖕᒧᑦ ᑖᓐᓇ ᐱᑦᔪᑎᒋᓪᓗᒍ, ᑖᑦᓱᒪᓗ ᑐᓂᓚᐅᖅᐹ ᓂᕿᒃᓴᖏᓐᓂᒃ, ᒍᓔᐊᓪᓗ ᐱᓕᔅᑍᓂᒥᐅᑕᐅᑉ ᓴᕕᒡᔪᐊᖓᓂᒃ ᑐᓂᓪᓗᓂᐅᒃ.”
11ᑕᕝᕙ ᐊᖓᔪᖅᑳᖅᔪᐊᑉ ᓴᐅᓕᐅᑉ ᕾᖁᔭᐅᖁᕚ ᐊᕼᐃᒥᓕᒃ ᐊᕼᐃᑑᑉ ᐃᕐᖕᓂᖓ ᐃᒡᓗᒥᐅᖃᑎᖏᓪᓗ, ᑐᓂᕐᕈᓯᖅᑎᑦᓯᔩᐅᔪᑦ ᓅᐱᒥ; ᑖᒃᑯᐊᓗ ᐊᖓᔪᖅᑳᖅᔪᐊᒧᑦ ᑎᑭᑉᐳᑦ. 
12ᓴᐅᓕᓗ ᐅᖃᖅᐳᖅ, “ᓈᓚᓚᐅᕆᑦ ᐊᕼᐃᑑᑉ ᐃᕐᖕᓂᖓ.” ᑖᓐᓇᓗ ᑭᐅᕗᖅ, “ᒫᓃᑉᐳᖓ ᐊᑕᓃᖅ.”
13ᓴᐅᓕᐅᓪᓗ ᐅᖃᐅᑎᕚ, “ᓱᖕᒪᑦ ᐅᕙᓐᓂᒃ ᐊᑭᕋᖅᑐᓕᖅᐲᑦ, ᐃᓕᑦᓯᒃ ᔩᓯᐅᓪᓗ ᐃᕐᖕᓂᖓ, ᑖᓐᓇ ᑐᓂᓚᐅᕋᕕᐅᒃ ᓂᕿᒃᓴᒥᒃ ᓴᕕᒡᔪᐊᒥᒡᓗ, ᒎᑎᓗ ᓱᖕᒪᑦ ᐊᐱᕆᓚᐅᖅᐱᐅᒃ ᑖᓐᓇ ᐱᓪᓗᒍ, ᑖᓐᓇ ᒪᑭᖁᓪᓗᒍ ᐅᕙᓐᓂᒃ ᐊᑭᕋᖅᑐᓕᖅᓗᓂ, ᐅᑕᖅᑭᓕᖅᓗᓂᓗ ᑐᖁᑦᓯᖁᓪᓗᒍ ᐅᕙᓐᓂᒃ, ᐅᓪᓗᒥᒧᑦ ᑎᑭᓪᓗᒍ?”
14ᑕᕝᕙ ᐊᕼᐃᒥᓕᒃ ᑭᐅᕗᖅ ᐊᖓᔪᖅᑳᖅᔪᐊᒧᑦ, “ᑍᕕᑎ ᐅᐱᓐᓇᖅᑑᓪᓗᓂ ᐱᔨᒋᕙᑦ, ᐊᖓᔪᖅᑳᖅᔪᐊᕐᖕᒧᓪᓗ ᓂᖓᐅᒋᔭᐅᓪᓗᓂ, ᐊᖓᔪᖅᑳᖑᓪᓗᓂᓗ ᓴᐳᓐᓂᐊᖅᑎᖁᑎᖏᓐᓄᑦ, ᑖᓐᓇ ᐃᓕᖕᓂᒃ ᓈᓚᒃᐳᖅ ᐅᐱᓐᓇᑦᓯᐊᖅᓗᓂᓗ ᐃᒡᓗᖁᑎᖕᓂ. 
15ᐅᓪᓗᒥ ᐊᑕᓂᖅ ᐊᐱᕆᓕᑍᓐᓇᓐᖏᓚᕋ ᑖᓐᓇ ᐱᓪᓗᒍ, ᐊᖓᔪᖅᑳᖅᔪᐊᖅ ᓱᓇᑐᐃᓐᓇᒥᒃ ᐱᔨᒥᓄᑦ ᐊᑭᕋᖅᑐᓕᖅᑍᓕᓕ ᐊᑖᑕᒪᓘᓐᓃᑦ ᐃᒡᓗᒥᐅᖃᑎᖏᓐᓄᑦ; ᐱᔩᑦ ᖃᐅᔨᒪᓚᐅᖏᒻᒪ ᑕᒪᑐᒥᖓ, ᒥᑭᔪᒥᒃ ᐊᖏᔪᒥᒡᓘᓐᓃᑦ.”
16ᐊᖓᔪᖅᑳᖅᔪᐊᖅᓗ ᐅᖃᖅᐳᖅ, “ᑐᖁᔪᒃᓴᐅᕗᑎᑦ, ᐊᕼᐃᒥᓕᒃ, ᐊᑖᑕᕕᓪᓗ ᐃᒡᓗᒥᐅᖃᑎᓕᒫᖏᑦ.” 
17ᐊᖓᔪᖅᑳᖅᔪᐊᖅᓗ ᓴᐳᓐᓂᐊᖅᑎᖁᑎᒥᓄᑦ ᖃᓂᒋᔭᒥᓂ ᓇᖏᖅᑐᓄᑦ ᐅᖃᖅᐳᖅ, “ᐊᑕᓂᐅᑉ ᑐᓂᕐᕈᓯᖅᑎᑦᓯᔨᖏᑦ ᑐᖁᓚᐅᖅᓯᐅᒃ, ᐊᒡᒐᖏᑦ ᑍᕕᑎᒥᒃ ᐃᓚᓕᐅᕆᓯᒪᖕᒪᑕ, ᖃᐅᔨᒪᓪᓗᑎᒃ ᕿᒫᓂᖓᓂᒃ ᐅᖃᓚᐅᖏᒻᒪᑕ ᐅᕙᓐᓄᑦ.” ᐊᖓᔪᖅᑲᖅᔪᐊᓪᓕ ᓴᐳᓐᓂᐊᖅᑎᖏᑦ ᑐᖁᑦᓯᔪᒪᓚᐅᓐᖏᓚᑦ ᐊᑕᓂᐅᑉ ᑐᓂᕐᕈᓯᖅᑎᑦᓯᔨᖏᓐᓂᒃ. 
18ᑕᕝᕙ ᓴᐅᓕ ᐅᖃᓕᖅᐳᖅ ᑐᐃᒋᒧᑦ, “ᐃᕝᕕᑦ ᑐᖁᓚᐅᒃᑭᑦ ᑐᓂᕐᕈᓯᖅᑎᑦᓯᔩᑦ.” ᑕᕝᕙ ᑐᐃᒋᐅᑉ ᐄᑐᒥᒥᐅᑕᐅᑉ ᑐᓂᕐᕈᓯᖅᑎᑦᓯᔨᓕᒫᑦ ᑐᖁᑉᐰᑦ, ᑍᑦᓱᒪᓂ ᐅᓪᓗᒥ ᑐᓂᕐᕈᓯᖅᑎᑦᓯᔩᑦ 85-ᑦ ᑐᖁᑕᐅᕗᑦ ᖃᓪᓗᓈᖅᑕᒥᒃ ᓴᒡᕕᖕᒥᐅᑕᒥᒃ ᐊᑐᖅᑐᓕᒫᑦ. 
19ᓅᐱᒥᓗ, ᐃᒡᓗᒐᓮᑦ ᑐᓂᕐᕈᓯᖅᑎᑦᓯᔨᖏᑦ, ᓴᕕᒡᔪᐊᒧᑦ ᑐᖁᑉᐰᑦ; ᐊᖑᑏᑦ, ᐊᕐᖕᓁᓪᓗ, ᓄᑕᖅᑲᑦ, ᐃᒻᒧᒃᓯᐅᒊᑦ, ᓯᐅᑎᖅᑯᖅᑐᔪᑦ, ᓰᐲᓪᓗ ᑕᒪᕐᖕᒥᒃ ᑐᖁᑕᐅᑎᑉᐰᑦ ᓴᕕᒡᔪᐊᒧᑦ.
20ᐊᕼᐃᒥᓕᐅᓪᓕ ᐃᕐᖕᓂᖏᑕ ᐃᓚᖓᑦ ᐊᕼᐃᑑᑉ ᐃᕐᖕᓂᖓᑕ, ᐊᐰᐊᑕᒥᒃ ᐊᑎᓕᒃ ᕿᒪᒃᓯᕗᖅ, ᑍᕕᑎᒧᐊᖅᓗᓂᓗ ᐃᓚᓕᐅᑎᕗᖅ. 
21ᐊᐰᐊᑕᐅᓪᓗ ᑍᕕᑎ ᐅᓂᒃᑲᐅᑎᕚ ᓴᐅᓕᐅᑉ ᑐᖁᕅᓂᖓᓂᒃ ᐊᑕᓂᐅᑉ ᑐᓂᕐᕈᓯᖅᑎᑦᓯᔨᖁᑎᖏᓐᓂᒃ. 
22ᑍᕕᑎᓗ ᐅᖃᖅᐳᖅ ᐊᐰᐊᑕᒧᑦ, “ᑍᓐᓇ ᑐᐃᒋ ᐄᑐᒥᒥᐅᑕᖅ ᑕᑯᒐᒃᑯ, ᑍᑦᓱᒪᓂ ᖃᐅᔨᒪᓚᐅᖅᐳᖓ ᓴᐅᓕᒥᒃ ᐅᖃᐅᑦᔨᓛᕐᖕᓂᖓᓂᒃ, ᑍᒤᒻᒪᑦ ᐅᕙᖓ ᐸᓯᔭᒃᓴᐅᕗᖓ ᐊᑖᑕᕕᑦ ᐃᒡᓗᒥᐅᖃᑎᖏᑕ ᑐᖁᕋᖅᑕᐅᓂᖏᓐᓄᑦ. 
23ᐅᕙᓐᓃᓕᕆᑦ, ᑲᑉᐱᐊᓱᖏᓪᓗᑎᑦ; ᐅᕙᓐᓂᒃ ᑐᖁᑦᓯᓇᓱᒃᑐᑦ ᐃᓕᖕᓂᒃᑕᐅᖅ ᑐᖁᑦᓯᓇᓱᒃᑭᕗᑦ; ᐅᕙᓐᓃᒃᑯᕕᑦ ᑐᖁᑕᐅᓂᐊᓐᖏᓚᑎᑦ.”
