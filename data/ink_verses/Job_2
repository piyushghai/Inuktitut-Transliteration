1ᐅᓪᓗᖅᓕ ᓇᓪᓕᐅᑎᖕᒥᖕᒪᑦ ᕿᓚᖕᒥᐅᑍᑦ ᐊᑕᓂᐅᑉ ᓵᖓᓄᐊᖅᕕᒃᓴᖓᑦ, ᓵᑖᓇᓯᑦᑕᐅᖅ ᐃᓚᒋᔭᐅᒋᕗᖅ. 
2ᐊᑕᓂᐅᓪᓕ ᐊᐱᕆᕚ, “ᓇᑭᓐᖔᖅᐱᑦ?”
3ᐊᑕᓂᐅᑉ ᐊᐱᕆᕚ, “ᐱᔨᒐ ᔫᐱ ᐃᒃᐱᒋᓯᒪᕕᐅᒃ? ᓄᓇᖅᔪᐊᓕᒫᒥ ᑖᑦᓱᑐᓇᖅ ᓱᖁᓯᔪᐃᑦᑑᑎᒋᔪᒥᒃ ᐱᑕᖃᓐᖏᓚᖅ ᐃᓄᑦᓯᐊᕙᐅᑎᒋᔪᖃᕋᓂᓗ, ᑖᑦᓱᒪ ᑐᒃᓯᐊᖅᕕᒋᖃᑦᑕᖅᐹᖓ ᑲᒪᑦᓯᐊᕋᓱᐊᖅᓗᓂᓗ ᐱᐅᖏᑦᑐᒥᒃ ᖃᓄᑐᐃᓐᓇᑦᓯᐊᖅ ᐊᑐᖅᑍᓕᒪᓪᓗᓂ. ᐊᖏᖅᑎᓐᓇᓱᓚᐅᖅᐸᕐᖕᒪ ᑖᑦᓱᒥᖓ ᐱᓂᖅᓗᐃᓇᓱᒍᒪᓪᓗᑎᑦ ᓱᓇᒥᒡᓘᓐᓃᑦ ᐱᑦᔪᑎᒃᓴᖃᖏᑦᓯᐊᖅᓗᑎᑦ, ᔫᐱᓕ ᓱᓕ ᐅᒃᐱᕐᖕᓂᕐᖕᒥᒍᑦ ᑲᔪᓯᓯᒪᑦᓯᐊᖅᐳᖅ ᑍᒪᓐᖓᓕᒫᖅ.”
4ᓵᑖᓇᓯᓕ ᑭᐅᕗᖅ, “ᐊᖑᑦ ᑖᓐᓇ ᓱᓇᓕᒫᓂᒃ ᓄᖅᑲᐅᑦᔨᓂᐊᖅᐳᖅ ᐃᓅᖔᕈᒪᓂᕐᖕᒧᑦ. 
5ᑎᒥᖓᒍᑦ ᐋᓐᓂᐊᓕᖅᑎᒃᑯᕕᐅᒃ ᐅᖃᕐᖕᓂᖅᓘᑎᒋᓗᓂᑎᑦ ᓇᕐᕈᒋᓕᕐᖕᓂᐊᖅᐹᑎᑦ!”
6ᐊᑕᓂᖅᓕ ᐅᖃᖅᐳᖅ ᓵᑖᓇᓯᒧᑦ, “ᑕᑯᒋᑦ, ᐱᔪᓐᓇᕐᖕᓂᕐᖕᓄᑦ ᑐᓂᕙᕋ; ᑭᓯᐊᓂᓕ ᑐᖁᑦᑍᓕᒍᒃ.”
7ᑕᕝᕙ ᓵᑖᓇᓯ ᐊᑕᓂᐅᑉ ᓇᔪᖅᑕᖓᓂᑦ ᕿᒪᕉᑎᕗᖅ, ᔫᐱᓗ ᓇᐅᒃᑯᑐᐃᓐᓇᖅ ᐊᔪᐊᓕᖅᑎᑉᐹ ᑎᒥᓕᒫᖓ ᐃᑎᒐᖏᑕ ᐊᓗᖏᖕᓂᑦ ᐱᒋᐊᖅᓗᒍ ᑲᑦᔨᖓᓄᑦ ᑎᑭᓪᓗᒍ. 
8ᑕᕝᕙ ᔫᐱ ᒪᕐᕋᕕᓂᕐᖕᓂᒃ ᐃᒋᑦᓯᕕᖕᒧᑦ ᐃᖏᑦᓴᖅᑐᖅᐳᖅ ᑕᕝᕙᓂᓗ ᓯᖁᒥᓯᒪᔪᒥᒃ ᐱᓪᓗᓂ ᐊᔪᐊᓂ ᑖᑦᓱᒧᖓ ᑭᓕᐅᖅᑐᓕᖅᐰᑦ. 
9ᑕᕝᕙ ᓄᓕᐊᖓᑕ ᐅᖃᐅᑎᕚ, “ᓱᓕ ᐅᒃᐱᕐᖕᓂᕐᖕᓂᒃ ᓱᕐᕋᒐᓱᐊᓐᖏᓚᑏᑦ? ᒎᑎ ᐅᖃᕐᖕᓂᖅᓘᑎᒋᓗᒍ ᑐᖁᔪᒪᓚᐅᕆᑦ.”
10ᔫᐱᐅᓪᓕ ᑭᐅᕚ, “ᓯᓔᑦᑐᑐᑦ ᐊᕐᖕᓇᑐᑦ ᐅᖃᓪᓚᓕᖅᐳᑎᑦ. ᒎᑎ ᐅᕙᑦᑎᓐᓄᑦ ᐱᐅᔪᒥᒃ ᑐᓂᓯᖃᑦᑕᖅᐳᖅ, ᓱᖕᒪᓪᓕ ᓈᒻᒪᒃᓴᖏᓪᓗᑕ ᐅᖃᖅᕕᒋᒐᔭᖅᐸᕗᑦ ᐱᐅᖏᑦᑐᒧᑦ ᐱᑎᑉᐸᑎᒎᑦ?” ᔫᐱᓕ ᑕᒪᐅᓈᕋᓗᐊᕋᒥ ᐊᔪᖅᑐᓕᓚᐅᓐᖏᓚᖅ ᐅᖃᐅᓯᕐᖕᒥᒍᑦ.
11ᔫᐱᐅᑉ ᐱᖃᓐᓇᕆᔭᖏᑦ ᐱᖓᓱᑦ ᐃᓕᐹᓯ ᑎᒪᓁᑎᒥᐅᑕᖅ, ᐱᐅᓪᑖᓗ ᓲᕼᐂᑎᒥᐅᑕᖅ, ᔪᐸᕆᓗ ᓁᒪᑍᑎᒥᐅᑕᖅ. ᑐᓴᕋᒥᒃ ᔫᐱᐅᑉ ᐊᖏᔪᒥᒃ ᐋᓐᓂᐊᓂᖓᓂᒃ ᑕᑯᔭᖅᑐᖅᐳᑦ ᓮᒻᒪᖅᓮᔪᒪᓪᓗᑎᒃ ᑖᑦᓱᒥᖓ. 
12ᓱᓕᓕ ᐅᖓᓯᒃᑐᒦᓪᓗᑎᒃ ᔫᐱᒥᒃ ᑕᑯᒐᒥᒃ, ᐃᓕᑕᕆᓐᖏᓛᑦ; ᐃᓕᑕᕆᓕᕋᒥᑦᔪᒡᓗ ᕿᐊᓕᖅᐳᑦ; ᐊᓐᓄᕌᑎᒡᓗ ᐊᓕᒃᑐᖅᐰᑦ ᐳᔪᕋᕐᖕᒥᒡᓗ ᖁᒻᒧᐊᒃᑎᑦᓯᓪᓗᑎᒃ ᓂᐊᖁᒥᖕᓂᒃ ᑕᒪᑐᒧᖓ ᑲᑕᒑᕕᐅᑎᑉᐳᑦ. 
13ᒪᓂᖅᑲᒥᓗ ᔫᐱ ᐃᒃᓯᕙᖃᑎᒋᓕᖅᐹᑦ ᐅᓪᓗᓂᒃ ᐅᓐᓄᐊᓂᒡᓗ 7-ᓂᒃ ᓂᓪᓕᖅᑐᖃᓚᐅᕋᑎᒃ, ᐋᓐᓂᐊᖅᑐᐊᓘᓂᖓᓂᒃ ᑕᑯᓐᓇᕋᒥᒃ.
