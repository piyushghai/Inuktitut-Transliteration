1ᐅᓪᓚᕌᖅᔪᒃᑯᓪᓕ ᐱᓇᓱᐊᕈᓯᐅᑉ ᓯᕗᓪᓕᖅᐹᖓᓂ, ᐊᕐᖕᓁᑦ ᐃᓗᕕᕐᖕᒧᐊᖅᐳᑦ, ᑎᐱᑦᓯᐊᕆᒃᓴᐅᑎᓂᒃ ᐊᑐᐃᓐᓇᕈᓚᐅᖅᑕᒥᖕᓂᒃ ᓇᒃᓴᖅᓗᑎᒃ. 
2ᐃᓗᕕᐅᓪᓗ ᒪᑐᖓ ᐅᔭᕌᓗᒃ ᐊᒃᓴᑲᖅᑎᑕᕕᓂᖅ ᑕᑯᕚᑦ, 
3ᐃᓗᐊᓄᓪᓕ ᐃᑎᕋᒥᒃ ᐊᑕᓂᐅᑉ ᔩᓱᓯᐅᑉ ᑎᒥᖓ ᑕᑯᓐᖏᓛᑦ. 
4ᑕᕝᕙᓂᓗ ᓇᓗᓕᐅᖅᑲᑎᓪᓗᒋᑦ, ᑕᑯᒋᑦ, ᓇᖏᖃᑎᖃᓕᖅᐳᑦ ᐊᖑᑏᖕᓂᒃ ᒪᕐᕉᖕᓂᒃ ᖃᐅᒪᔪᓂᒃ ᕿᓪᓕᖅᑐᓂᒃ ᐊᓐᓄᕌᓖᖕᓂᒃ. 
5ᑲᑉᐱᐊᓱᖕᓂᕐᖕᒧᓪᓕ ᓄᓇᒧᑦ ᐹᒻᒪᒃᐳᑦ, ᑖᒃᑯᓇᖓᓪᓕ ᐅᖃᐅᑦᔭᐅᕗᑦ, “ᓱᖕᒪᑦ ᒪᑭᓯᒪᔪᖅ ᑐᖁᖓᔪᓂ ᕿᓂᖅᐱᓯᐅᒃ? 
6ᑕᒫᓃᓐᖏᓚᖅ ᒪᑭᓯᒪᕗᖅ. ᐃᖅᑬᓕᕆᑦᓯ ᐅᖃᐅᑎᓚᐅᕐᖕᒪᓯ, ᒐᓕᓕᐊᒦᓪᓗᓂ ᓱᓕ, 
7‘ᐃᓅᑉ ᐃᕐᖕᓂᖓ ᑐᓂᔭᐅᔭᕆᐊᖃᖅᐳᖅ ᐊᔪᖅᑐᓕᔪᓄᑦ, ᑭᑭᐊᒃᑐᖅᑕᐅᓗᓂᓗ, ᐅᓪᓗᓪᓗ ᐱᖓᔪᐊᓐᓂ ᒪᑭᓛᕆᕗᖅ.’”
8ᐊᕐᖕᓁᓪᓗ ᐃᖅᑬᓕᖅᐳᑦ ᐅᖃᐅᓯᖏᓐᓂᒃ, 
9ᐃᓗᕕᕐᖕᒥᓪᓗ ᐅᑎᕋᒥᒃ ᑕᒪᒃᑯᐊᓕᒫᑦ ᐅᖃᐅᓯᕆᕔᑦ 11-ᓄᑦ ᐃᓕᓐᓂᐊᖅᑎᓄᑦ ᐊᓯᓕᒫᖏᓄᓪᓗ. 
10ᐊᕐᖕᓁᑦ ᐅᑯᐊᖑᓚᐅᖅᐳᑦ ᒥᐊᕆ ᒫᒃᑕᓖᓂ, ᔪᐊᓇᓗ, ᒥᐊᕆᓗ ᔧᒥᓯᐅᑉ ᐊᓈᓇᖓ; ᐊᕐᖕᓇᓂᒃ ᐊᓯᒥᖕᓂᒃ ᐃᓚᖃᖅᓗᑎᒃ ᐅᓂᒃᑳᓚᐅᖅᐳᑦ ᐋᐴᓯᑕᓕᖕᓄᑦ; 
11ᑖᒃᑯᐊᓕ ᐅᖃᐅᓯᓐᖑᐊᑐᐃᓐᓇᐅᔪᕆᒃᓯᕗᑦ, ᐅᒃᐱᕈᓱᒐᑎᒡᓗ ᑖᒃᑯᓂᖓ. 
12ᐲᑦᑐᕉᓯᓕ ᓂᑯᕕᓪᓗᓂ ᐃᓗᕕᕐᖕᒧᑦ ᐅᓪᓚᒃᓯᕗᖅ, ᐃᓗᐊᓄᓪᓗ ᐃᑦᓱᐊᕋᒥ, ᑕᑯᕗᖅ ᖃᓪᓗᓈᖅᑕᑦ ᐃᒻᒧᑎᕕᓃᑦ ᑖᒃᑯᐊᑐᐊᑦ ᑕᕝᕙᓃᑦᑐᑦ, ᐅᑎᖅᓗᓂᓗ, ᐃᓱᒪᒃᓴᖅᓯᐅᓕᖅᐳᖅ ᖃᓄᐊᓗᒃ ᑕᒪᒃᑯᐊ ᐱᓐᓂᕐᖕᒪᖔᑕ.
13ᐅᓪᓗᒥ ᑍᑦᓱᒪᓂᑦᓮᓐᓇᖅ ᒪᕐᕉᒃ ᔩᓱᓯᐅᑉ ᒪᓕᒃᑎᖏᒃ ᐱᓱᓚᐅᖅᐴᒃ ᓄᓇᓕᖕᓄᑦ ᐃᒤᐊᓯᒧᑦ, ᐃᒻᒪᖄ 7-ᒤᓕᒥᒃ ᐅᖓᓯᖕᓂᖃᖅᑐᒧᑦ ᔪᕉᓴᓚᒥᑦ, 
14ᑖᒃᑯᐊᒡᓗ ᐅᖃᖃᑎᒌᒃᐴᒃ ᑕᒪᒃᑯᓂᖓ ᖃᓄᐃᓕᐅᕈᑕᐅᔪᓕᒫᓂᒃ. 
15ᐅᖃᖃᑎᒌᒃᑎᓪᓗᒋᒡᓕ ᓱᓕ, ᔩᓱᓯ ᓇᖕᒥᓂᖅ ᐅᐸᒍᑎᕗᖅ ᑖᒃᑯᖕᓄᖓ ᐱᓱᖃᑎᒋᓕᖅᓗᒋᒡᓗ. 
16ᑖᒃᑯᐊᒡᓕ ᑖᑦᓱᒥᖓ ᐃᓕᑕᖅᓯᔪᓐᓇᖅᑎᑕᐅᓚᐅᓐᖏᓛᒃ. 
17ᔩᓱᓯᐅᓪᓗ ᐅᖃᐅᑎᕚᒃ, “ᖃᓄᖅ ᐅᖃᖃᑎᒌᒍᑎᖃᖅᐱᓰᒃ ᐱᓱᒃᑎᓪᓗᓯᒃ?”
18ᐂᑉᐸᖓᑕ ᑭᓕᐅᐹᓯᒥᒃ ᐊᑎᓕᐅᑉ, ᑭᐅᕚ, “ᐃᕝᕕᑐᐊᖅ ᔪᕉᓴᓚᒧᐊᖅᓯᒪᔪᓂᑦ ᐅᓪᓗᓂ ᑕᒪᒃᑯᓇᓂ ᐱᔪᖃᓚᐅᖅᑐᒥᒃ ᖃᐅᔨᒪᖏᑦᑐᑑᕖᑦ?”
19ᔩᓱᓯᐅᑉ ᐊᐱᕆᕚ, “ᓱᓇᒥᒃ ᐱᔪᖃᓚᐅᕐᖕᒪᑦ?”
20ᑐᓂᕐᕈᓯᖅᑎᑦᓯᔨᑦᑕ ᐊᖓᔪᖅᑳᖏᑦᑕ ᐊᐅᓚᑦᓯᔨᑦᑕᓗ ᐱᔭᐅᑎᓚᐅᖅᐹᑦ ᑐᖁᑕᐅᖁᓪᓗᒍ, ᑭᑭᐊᒃᑐᖅᑕᐅᓚᐅᖅᐳᖅᓗ ᓴᓐᓂᖓᔪᓕᖕᒧᑦ. 
21ᐅᕙᒍᓪᓕ ᓂᕆᐅᓚᐅᖅᐳᒍᑦ ᑖᑦᓱᒧᖓ ᐄᓴᕅᓕᒥᐅᑦ ᐅᖁᒤᒃᓴᕈᓐᓃᖅᑎᑕᐅᓂᐊᕋᓱᒋᓪᓗᒋᑦ. ᑍᒪᓐᖓᓪᓕ ᒫᓐᓇ ᐅᓪᓗᑦ ᐱᖓᔪᒋᓕᖅᐹᑦ ᑍᒤᓕᐅᖅᑕᐅᓚᐅᖅᑎᓪᓗᒍ. 
22ᐊᒻᒪᑦᑕᐅᖅ, ᐊᕐᖕᓁᑦ ᐃᓚᒋᔭᑦᑕ ᖁᐊᖅᓵᖅᑎᖅᑲᐅᕚᑎᒍᑦ, ᐅᓪᓛᖅ ᖃᐅᒻᒪᓕᖅᑎᓪᓗᒍ ᐃᓗᕕᕐᖕᒧᐊᕋᒥᒃ; 
23ᑎᒥᖓᓂᒃ ᑕᑯᖅᑲᐅᖏᒻᒪᑕ; ᐅᑎᕋᒥᒡᓗ ᐅᓂᒃᑳᖅᑲᐅᕗᑦ ᐂᖏᓕᒥᒃ ᑕᑯᑎᑕᐅᓂᕋᖅᓗᑎᒃ, ᐅᖃᐅᑦᔭᐅᓂᕋᖅᓗᑎᒡᓗ ᔩᓱᓯ ᒪᑭᓯᒪᓂᕋᖅᓗᒍ. 
24ᐃᓚᒋᔭᑦᑕ ᐃᓚᖏᑦ ᐃᓗᕕᕐᖕᒧᐊᓚᐅᖅᐳᑦ ᑕᑯᓪᓗᑎᒡᓗ ᐊᕐᖕᓁᑦ ᐅᓂᒃᑲᐅᓯᕆᖅᑲᐅᔭᖏᑎᑐᑦ ᑍᒫᓪᓗᐊᖅ, ᑭᓯᐊᓂᓕ ᔩᓱᓯᒥᒃ ᑕᑯᓇᑎᒃ.”
25ᔩᓱᓯᐅᑉ ᐅᖃᐅᑎᕚᒃ, “ᓯᓔᑦᑐᐊᓘᔪᓯᒃ, ᐅᒃᐱᕈᓱᓕᕈᓐᓇᖏᑦᑐᓯᒡᓗ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑕ ᐅᖃᐅᓯᕆᓯᒪᔭᖏᓐᓂᒃ! 
26ᖃᐅᔨᒪᓐᖏᓚᓰᒃ? ᙭ᔅᑑᓯ ᑍᒫᒃ ᐃᓗᖏᖅᓱᖅᑎᑕᐅᓂᒃᑯᑦ ᐃᓂᖁᓇᕐᖕᓂᖅᔪᐊᕐᖕᒧᑦ ᐱᑎᑕᐅᔪᒃᓴᐅᓂᖓᓃᒃ?” 
27ᔩᓱᓯᐅᓪᓗ ᓇᓗᓁᖅᓯᕕᒋᑦᓯᐊᖅᐹᒃ ᐱᒋᐊᖅᓗᓂ ᒨᓯᓯᐅᑉ ᐊᒡᓚᖏᓐᓂᑦ ᒎᑎᐅᓪᓗ ᐱᔪᖃᓛᖅᑐᒥᒃ ᐅᖃᖅᑎᖏᑕ ᐊᒡᓚᖏᓐᓂᑦ ᐊᒡᓚᓕᒫᓪᓗ ᓇᓗᓁᔭᖅᐰᑦ ᐃᒻᒥᓂᒃ ᐅᖃᐅᓯᖃᖅᓯᒪᔪᓕᒫᑦ.
28ᓄᓇᓕᖕᓄᓪᓗ ᐅᐸᒃᑕᒥᖕᓄᑦ ᑎᑭᓕᕋᒥᒃ, ᔩᓱᓯ ᖄᖏᕐᖕᓂᐊᖅᑑᔮᓕᖅᐳᖅ, 
29ᑖᒃᑯᐊᒡᓕ ᓄᖅᑲᖁᔨᓕᖅᐴᒃ, ᐅᖃᐅᑎᓪᓗᒍ, “ᐅᕙᑦᑎᓐᓃᓚᐅᕆᑦ, ᐅᓐᓄᓕᓕᕐᖕᒪᑦ ᑖᖅᓯᕙᓪᓕᐊᓕᖅᓗᓂᓗ.” ᔩᓱᓯᐅᓪᓗ ᐃᒡᓗᒧᐊᖃᑎᒋᕚᒃ ᑖᒃᑯᓇᓃᓕᖅᓗᓂ. 
30ᐃᖏᑉᐳᖅᓗ ᓂᕆᖃᑎᒋᓂᐊᖅᓗᒋᒃ, ᓂᐊᖂᔭᖅ ᑎᒍᕚ, ᖁᔭᓕᓪᓗᓂᓗ, ᐊᕕᒃᐹ, ᑖᒃᑯᖕᓄᖓᓗ ᑐᓂᓪᓗᒍ. 
31ᐃᔨᖏᒃ ᑕᕝᕙ ᑕᑯᑎᑕᐅᓕᖅᐴᒃ ᐃᓕᑕᕆᓪᓗᒍᓗ; ᔩᓱᓯᓕ ᑕᕝᕙᓐᖓᑦ ᑕᑯᒃᓴᐅᔪᓐᓃᖅᐳᖅ. 
32ᑖᒃᑯᐊᒃ ᐃᒻᒥᖕᓄᑦ ᐅᖃᓕᖅᐴᒃ, “ᐆᓇᖅᓯᔪᐊᓘᖅᑲᐅᒐᓗᐊᖅᐳᒍᒃ ᐃᓗᑦᑎᖕᓂ ᐅᖃᖅᕕᒋᖕᒪᑎᒃᑯᒃ ᐊᖅᑯᒻᒦᑎᓪᓗᑕ, ᐊᒡᓚᖕᓂᒡᓗ ᐅᖃᖅᕕᒋᖕᒪᑎᒃᑯᒃ ᓇᓗᓁᖅᓯᕕᒋᓪᓗᓄᒡᓗ.”
33ᑖᒃᑯᐊᒡᓗ ᓇᖏᖅᓯᕘᒃ, ᑕᕝᕔᓐᓇᖅᓗ ᔪᕉᓴᓚᒧᑦ ᐅᑎᓕᖅᓗᑎᒃ; ᐃᓕᓐᓂᐊᖅᑏᓪᓗ 11-ᑦ ᐅᐸᒃᐰᑦ ᐃᓚᒋᔭᖏᓪᓗ ᑲᑎᒪᔪᑦ. 
34ᑖᒃᑯᐊᒡᓗ ᐅᖃᖅᐴᒃ, “ᐊᑕᓂᖅ ᐃᓛᒃ ᓱᓕᔪᒥᒃ ᒪᑭᓯᒪᕗᒃ, ᓮᒨᓂᒧᓪᓗ ᓴᖅᑭᓚᐅᖅᑐᖅ!”
35ᑕᕝᕙ ᐊᖑᑏᒃ ᐅᓂᒃᑳᓕᖅᐴᒃ ᐊᖅᑯᑎᒥ ᖃᓄᐃᓐᓂᕆᖅᑲᐅᔭᒥᖕᓂᒃ, ᖃᓄᖅᓗ ᐊᑕᓂᕐᖕᒥᒃ ᐃᓕᑕᖅᓯᓂᕆᖅᑲᐅᔭᒥᖕᓂᒃ, ᓂᐊᖂᔭᒥᒃ ᐊᕕᒃᓯᓕᖅᑎᓪᓗᒍ.
36ᑖᒃᑯᐊᒃ ᐅᓂᒃᑳᖅᑎᓪᓗᒋᒃ ᓱᓕ ᑕᒪᑐᒥᖓ, ᐊᑕᓂᖅ ᓇᖕᒥᓂᖅ ᐊᑯᓐᓂᖓᓐᓂ ᓇᖏᓕᖅᐳᖅ ᐅᖃᖅᓗᓂᓗ, “ᐅᐃᒪᔮᕋᓯ.” 
37ᑖᒃᑯᐊᓕ ᖁᐊᖅᓵᖓᓕᖅᐳᑦ ᑲᑉᐱᐊᓱᒃᓗᑎᒡᓗ, ᑑᕐᖓᕐᖕᒥᒃ ᑕᑯᓇᓱᒋᓪᓗᑎᒃ. 
38ᔩᓱᓯᐅᓪᓗ ᐅᖃᐅᑎᕔᑦ, “ᓱᖕᒪᑦ ᖁᐊᖅᓵᖓᕕᓰ? ᓱᖕᒪᓪᓗ ᖁᓚᕐᖕᓂᖃᖅᐱᓰ ᐆᒻᒪᑎᑦᓯᓐᓂ? 
39ᐊᒡᒐᒃᑲ ᑕᑯᓕᖅᓯᐅᒃ ᐃᑎᒐᒃᑲᓗ, ᐅᕙᖓᓪᓚᕆᐅᕗᖓ; ᐊᒃᑐᓕᖅᓯᓐᖓ, ᖃᐅᔨᓕᕆᑦᓯᓗ ᐊᓂᕐᖕᓂᑐᐃᓐᓇᖅ ᐅᕕᓂᖃᕋᓂᓗ ᓴᐅᓂᖃᖏᒻᒪᑦ ᑕᑯᒐᑦᓯᓕ ᐅᕕᓂᖃᖅᓗᖓᓗ ᓴᐅᓂᖃᕋᒪ.”
40ᑍᒫᒃ ᐅᖃᕇᕋᒥ, ᐊᒡᒐᒥᓂᒃ ᐃᑎᒐᒥᓂᒡᓗ ᕿᒥᕐᕈᑎᑉᐰᑦ. 
41ᓱᓕᓕ ᐅᒃᐱᕈᓱᖏᒻᒪᑕ ᖁᕕᐊᓱᓗᐊᕐᖕᓂᕐᖕᒧᑦ, ᑲᒪᓂᕐᖕᒧᓪᓗ; ᔩᓱᓯᐅᑉ ᐅᖃᐅᑎᕔᑦ, “ᐅᕙᓂ ᓂᕆᔭᒃᓴᖃᖅᐱᓰ?” 
42ᐃᖃᓗᖕᒥᒡᓗ ᐆᓯᒪᔪᒥᒃ ᑐᓂᓯᕕᒋᕚᑦ, 
43ᑎᒍᓪᓗᒍᓗ ᓂᕆᕚ ᑕᒃᑯᐊᓐᓂ.
44ᑕᕝᕙ ᐅᖃᐅᑎᕔᑦ, “ᑕᒪᒃᑯᓂᖓ ᑕᕝᕙ ᐅᖃᐅᑎᖃᑦᑕᓚᐅᖅᐸᑦᓯ ᓇᔪᖅᓗᓯ ᓱᓕ, ᑎᑎᕋᐅᓯᖃᖅᓯᒪᔪᓕᒫᑦ ᐅᕙᓐᓂᒃ ᒨᓯᓯᐅᑉ ᐱᖁᔭᖏᓐᓂ, ᒎᑎᐅᓪᓗ ᐱᔪᖃᓛᖅᑐᒥᒃ ᐅᖃᑎᖏᑕ ᐊᒡᓚᖏᓐᓂ ᐃᓐᖏᕈᑎᓂᓗ ᓇᓚᐅᑦᓯᔭᕆᐊᖃᓚᐅᕐᖕᒪᑕ.”
45ᑕᕝᕙ ᖃᐅᔨᑎᑉᐰᑦ ᐊᒡᓚᖕᓂᒃ ᑐᑭᓯᖁᓪᓗᒋᑦ, 
46ᐅᖃᐅᑎᓪᓗᒋᓪᓗ, “ᐃᒫᒃ ᑕᕝᕙ ᑎᑎᕋᖅᓯᒪᕗᖅ, ᙭ᔅᑑᓯ ᐋᓐᓂᐊᑎᑕᐅᔭᕆᐊᖃᖅᐳᖅ ᐅᓪᓗᓪᓗ ᐱᖓᔪᐊᓐᓂ ᒪᑭᑦᓴᕆᐊᖃᖅᐳᖅ ᑐᖁᖓᔪᓂᑦ, 
47ᓵᒋᐊᕐᖕᓂᕐᖕᒥᒃ ᐃᓱᒪᒋᔭᐅᔪᓐᓁᕐᖕᓂᕐᖕᒥᒡᓗ ᐊᔪᕐᖕᓂᕐᖕᒥᑦ ᐊᔪᕆᖅᑐᐃᔪᖃᕆᐊᖃᖅᐳᖅ ᙭ᔅᑑᓯᐅᑉ ᐊᑎᖓᓂ ᐃᓅᖃᑎᒌᒡᔪᐊᓕᒫᓄᑦ, ᔪᕉᓴᓚᒥᑦ ᐱᒋᐊᖅᓗᑎᒃ. 
48ᐃᓕᑦᓯ ᑕᕝᕙ ᑕᒪᒃᑯᓂᖓ ᖃᐅᔨᓯᒪᔪᖁᑎᒋᕙᑦᓯ. 
49ᑕᑯᒋᓪᓗ, ᓇᖕᒥᓂᖅ ᑎᓕᓯᕕᒋᓂᐊᖅᐸᑦᓯ ᐊᑖᑕᒪ ᐊᖏᕈᑎᒋᓯᒪᔭᖓᓂᒃ; ᐃᓕᑦᓯᓕ ᔪᕉᓴᓚᒥ ᐅᑕᖅᑭᔭᕆᐊᖃᖅᐳᓯ, ᐱᔪᓐᓇᕐᖕᓂᕐᖕᒥᒃ ᕿᓚᖕᒥᑦ ᑐᓂᓯᕕᐅᖏᓐᓂᑦᓯᓐᓂ.”
50ᐃᒡᓗᒐᓴᒡᔪᐊᓂᓪᓗ ᐊᐅᓪᓚᕈᑎᕔᑦ ᐱᑕᓂᒧᑦ ᑎᑭᓪᓗᑎᒃ, ᐃᓵᒡᕕᒋᓪᓗᒋᓪᓗ ᓮᒻᒪᖅᑎᑉᐰᑦ. 
51ᓮᒻᒪᖅᑎᒌᑐᐊᕋᒥᒋᑦ, ᕿᒪᓕᖅᐰᑦ ᕿᓚᓕᐊᖅᑎᑕᐅᓕᖅᓗᓂᓗ. 
52ᑖᒃᑯᐊᓗ ᔪᕉᓴᓚᒧᑦ ᐅᑎᖅᐳᑦ ᖁᕕᐊᓱᒻᒪᕆᒡᓗᑎᒃ. 
53ᑍᒪᓐᖓᓪᓗ ᑐᒃᓯᐊᖅᕕᒡᔪᐊᒦᑉᐳᑦ ᒎᑎ ᓂᖅᑐᖅᓗᒍ.
