1“ᑕᑯᒋᑦ, ᐅᖃᕆᐊᖅᑐᖅᑎᑕᕋ ᑎᓕᕙᕋ ᑖᑦᓱᒪ ᐊᖅᑯᑎᒃᓴᕋ ᓯᕗᓂᓐᓂ ᐅᐸᓗᖎᔭᕐᖕᓂᐊᖅᐹ, ᐊᑕᓂᖅ ᕿᓂᖅᑕᓯ ᑕᕝᕔᓐᓇᖅ ᓴᖅᑭᓐᓂᐊᖅᐳᖅ ᑐᒃᓯᐊᖅᕕᒡᔪᐊᒥᓂ; ᐊᖏᖃᑎᒌᖕᓂᐅᑉ ᐅᖃᖅᑎᖓ ᑖᓐᓇ ᖁᕕᐊᒋᔭᓯ, ᑕᑯᒋᑦ, ᑎᑭᓕᖅᐳᖅ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ.
2ᑭᐊ ᐊᑐᕈᓐᓇᕈᒫᖅᐸᐅᒃ ᐅᓪᓗᖅ ᑖᑦᓱᒪ ᑎᑭᕝᕕᒃᓴᖓ? ᑭᓇᓗ ᓇᖏᕈᓐᓇᕈᒫᖅᐸ ᓴᖅᑭᑉᐸᑦ? ᑖᓐᓇ ᐃᑯᒪᑐᑦ ᓴᕕᕋᔭᒃᓴᓂᒃ ᐊᐅᒃᑎᑦᓯᔪᑎᑎᑐᑦ ᑍᒤᑦᓱᒫᕐᖕᒪᑦ ᐊᓐᓄᕌᓂᒡᓗ ᐅᐊᓴᐅᑎᑎᑐᑦ; 
3ᑖᓐᓇ ᐃᒃᓯᕙᔪᒫᖅᐳᖅ ᐃᑯᒪᒧᑦ ᐊᐅᒃᑎᑦᓯᔨᑎᑐᑦ ᓯᐅᓪᕕᕆᓂᒡᓗ ᓴᓗᒻᒪᖅᓮᔨᑎᑐᑦ, ᓕᕔᑉ ᑭᖑᕚᖏᓐᓂᒃ ᓴᓗᒻᒪᖅᓮᔪᒫᖅᐳᖅ ᐊᐅᒃᑎᑦᓱᒫᖅᐰᑦ ᒎᓗᑎᑐᑦ ᓯᐅᓪᕕᕆᑎᑐᓪᓗ, ᑐᓂᕐᕈᓯᕈᓐᓇᖅᓯᓚᐅᖏᓐᓂᖏᓐᓂ ᐊᑕᓂᐅᑉ ᓈᒻᒪᒋᔭᖏᓐᓂᒃ. 
4ᑕᕝᕙ ᔫᑕᐅᑉ ᔪᕉᓴᓚᐅᓪᓗ ᑐᓂᕐᕈᑎᖏᑦ ᐊᑕᓂᐅᑉ ᖁᕕᐊᒋᓕᕈᒫᖅᐰᑦ, ᑍᑦᓱᒪᓂᐊᓗᒃ ᑍᒤᓚᐅᕐᖕᓂᖏᑎᑐᑦ ᐊᕐᕌᒍᓂ ᐊᓂᒍᖅᓯᒪᔪᓂ.
5ᑕᕝᕙ ᓴᖅᑭᑦᓱᒫᖅᐳᖓ ᐃᖅᑲᖅᑐᕆᐊᖅᑐᖅᓗᓯ; ᐱᒋᐊᑦᓴᐅᑎᒋᔪᒫᖅᐳᖓ ᐊᑭᕋᖅᑐᓪᓗᖓ ᐊᖓᒃᑰᓇᓱᐊᖅᑐᓂᒃ, ᐊᓯᓐᓂᐊᖅᑎᓂᒃ, ᓱᓕᖏᑦᑐᒥᒡᓗ ᐊᖏᕈᑎᓕᖕᓂᒃ, ᓯᓔᕐᕆᒃᓯᓗᑎᒡᓗ ᐊᑭᓕᖅᓱᐃᔪᓂᒃ ᐃᖅᑲᓁᔭᖅᑎᓂᒃ, ᐅᐃᒡᒐᕐᖕᓂᕐᖕᓂᒃ ᐃᓕᐊᖅᔪᖕᓂᒡᓗ ᐊᒃᓱᕈᖅᑎᑦᓯᔪᓂᒃ, ᓄᓇᓕᑐᖃᐅᖏᑦᑐᓂᒡᓗ ᑐᓐᖓᓱᒃᑎᑦᓯᖏᑦᑐᓂᒃ, ᐅᕙᓐᓂᒃ ᐃᓕᕋᓱᖏᑦᑐᓂᒃ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ.”
6“ᐅᕙᖓ ᐊᑕᓂᖅ ᐊᓯᑦᔨᕐᖕᓂᐊᓐᖏᓚᖓ; ᑍᒤᒻᒪᑦ, ᔧᑰᑉ ᑭᖑᕚᖏᑦ, ᓄᖑᑕᐅᓯᒪᓐᖏᓚᓯ. 
7ᓯᕗᓕᓯ ᐃᓅᑎᓪᓗᒋᑦ ᒪᓕᒃᑕᐅᖁᔭᓐᓂᒃ ᒪᓕᒍᓐᓁᓚᐅᖅᓯᒪᕗᓯ ᐊᑐᕈᓐᓁᖅᓗᒋᓪᓗ. ᐅᕙᓐᓄᑦ ᐅᑎᕆᑦᓯ, ᑕᕝᕙ ᐅᑎᖅᕕᒋᓂᐊᖅᐸᑦᓯ, ᕿᓚᖕᒥᐊᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ. ᐅᖃᖅᐳᓯᓕ, ‘ᖃᓄᖅᓕ ᐅᑎᕈᓐᓇᖅᐱᑖ?’ 
8ᐃᓄᒃ ᒎᑎᒥᑦ ᑎᒡᓕᒍᓐᓇᖅᐹ? ᑎᒡᓕᒐᖅᕕᒋᕙᑦᓯᓐᖓᓕ. ᐅᖃᖅᐳᓯᓕ, ‘ᖃᓄᖅ ᐃᓕᖕᓂᑦ ᑎᒡᓕᒃᓯᒪᕕᑖ?’ ᑕᓪᓕᒪᐅᔪᐃᕐᖕᓂᑦᓯᒍᑦ ᑐᓂᕐᕈᓯᕐᖕᓂᑦᓯᒍᓪᓗ. 
9ᓱᒋᐊᖅᑕᐅᕗᓯ ᓱᒋᐊᖅᑕᐅᑦᔪᑎᒧᑦ, ᐅᕙᓐᓂᒃ ᑎᒡᓕᒐᕋᑦᓯ; ᐊᒡᓛᑦ ᐃᓅᖃᑎᒌᒡᔪᐊᓕᒫᖑᔪᓯ. 
10ᑕᓪᓕᒪᐅᔪᐃᕈᑎᓯ ᐊᑕᖏᖅᓗᒋᑦ ᑐᓂᕐᕈᑎᒃᑯᕕᖕᒧᐊᓚᐅᖅᓯᒋᒃ, ᓂᕿᒃᓴᖃᓕᖁᓪᓗᒍ ᐃᒡᓗᓐᓂ; ᑕᒪᑐᒧᖓ ᐆᒃᑐᕋᓚᐅᖅᓯᓐᖓ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ, ᕿᓚᐅᑉ ᐃᒐᓛᖏᑦ ᐃᓕᑦᓯᓐᓄᑦ ᒪᑐᐃᕐᖕᓂᐊᖏᒻᒪᖔᒃᑭᑦ ᑯᕕᓯᓂᐊᖏᒻᒪᖔᕐᖕᒪᓗ ᓮᒻᒪᖅᑎᑦᓯᓂᓐᓂᒃ ᐊᒥᒐᓐᖏᓗᐊᖅᑐᒥᒃ ᐃᓕᑦᓯᓐᓄᑦ. 
11ᐃᓂᖅᑎᕐᖕᓂᐊᖅᐸᕋᓗ ᐱᒃᓴᑦᓯᓐᓂᒃ ᓂᕆᕙᒃᑐᖅ, ᐊᓯᕈᐃᖁᓇᒍ ᓄᓇᒥᑦ ᐱᕈᖅᑎᑕᑦᓯᓐᓂᒃ; ᕔᓂᒃᓮᓪᓗ ᐱᕈᑦᓯᐊᕐᖕᓂᐊᖅᐳᑦ ᐱᕈᖅᓰᕕᑦᓯᓐᓂ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ. 
12ᑕᕝᕙ ᐃᓅᖃᑎᒌᒡᔪᐊᓕᒫᑦ ᐃᓕᑦᓯᓐᓂᒃ ᓮᒻᒪᖅᑎᑕᐅᓯᒪᓂᕅᓗᑎᒃ ᐅᖃᕈᒫᖅᐳᑦ, ᓄᓇᒥᒃ ᖁᕕᐊᓇᖅᓯᑎᑦᓯᔪᒫᕋᑦᓯ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ.”
13“ᐅᕙᓐᓂᒃ ᐅᖃᕐᖕᓂᖅᓘᑎᖃᖅᓯᒪᕗᓯ, ᐊᑕᓂᖅ ᐅᖃᖅᐳᖅ, ᐅᖃᖅᐳᓯᓕ, ‘ᖃᓄᖅ ᐅᖃᕐᖕᓂᖅᓘᑎᖃᓚᐅᖅᐱᑖ ᐃᓕᖕᓂᒃ?’ 
14ᐅᖃᓚᐅᕋᑦᓯ, ‘ᒎᑎᒥᒃ ᐱᔨᑦᓯᕆᐊᒃᓴᖅ ᐊᑑᑎᖃᓐᖏᓚᖅ. ᓱᓇᒦᒃ ᐱᕚᓪᓕᕈᑎᖃᕈᓐᓇᖅᐱᑖ ᑖᑦᓱᒪ ᐊᑐᖅᑕᐅᖁᔭᖏᓐᓂᒃ ᒪᓕᒃᑯᑦᑕ? ᐃᓅᓗᑕᓗ ᕿᒃᓵᒡᓗᑕ ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑕ ᓵᖓᓂ? 
15ᐊᒡᓛᑦ ᐱᐅᔪᕆᔪᑦ ᓮᒻᒪᖅᑎᑕᐅᓯᒪᕗᑦ; ᐱᐅᖏᑦᑐᓕᔪᑦ ᐊᔪᖅᓴᕈᓐᓁᖅᐸᓪᓕᐊᑐᐃᓐᓇᓐᖏᓚᑦ ᒎᑎᒥᒡᓗ ᐆᒃᑐᕋᕋᓗᐊᕐᖕᒪᑕ ᑲᒪᒋᔭᐅᓐᖏᓚᑦ.’”
16ᒎᑎᒥᒡᓕ ᓯᕘᕋᔪᑦ ᐃᒻᒥᖕᓄᑦ ᐅᖃᖃᑎᒌᓚᐅᖅᐳᑦ, ᐊᑕᓂᐅᓪᓗ ᓈᓚᒡᓗᒋᑦ ᑐᓴᓚᐅᖅᐰᑦ; ᑍᒤᒻᒪᑦ ᐅᖃᓕᒫᒐᓕᐅᖅᑐᖃᓚᐅᖅᐳᖅ ᐃᖅᑲᐅᒪᔭᐅᑦᔪᑎᒃᓴᖏᓐᓄᑦ ᑖᑦᓱᒪ ᓵᖓᓂ, ᐊᑕᓂᕐᖕᒥᒃ ᓯᕘᕋᔪᑦ ᐃᓱᒪᒃᓴᖅᓯᐅᖅᑐᓪᓗ ᑖᑦᓱᒪ ᐊᑎᖓᓂᒃ. 
17“ᑖᒃᑯᐊ ᐱᒋᔪᒫᖅᐸᒃᑲ,” ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ, “ᐱᒃᑯᒥᓇᖅᑐᖁᑎᓐᓂᒃ ᐱᓇᓱᐊᕐᖕᓂᒃᓴᕋ ᐅᓪᓗᖅ ᓇᓪᓕᐅᑎᒃᐸᑦ, ᑖᒃᑯᐊ ᓂᑲᒋᔪᒫᖅᐹᒃᑲ ᐃᓅᑉ ᐃᕐᖕᓂᕐᖕᒥᓂᒃ ᐱᔨᑦᓯᖅᑎᒋᔭᒥᓂᒃ ᓂᑲᒍᓱᒃᐸᖕᓂᖓᑐᑦ. 
18ᑕᕝᕙ ᑭᖑᓂᐊᒍᑦ ᖃᐅᔨᓕᕈᒫᖅᐳᓯ ᐃᓱᐊᖅᑐᓂᒃ ᐱᐅᖏᑦᑐᓂᒡᓗ, ᒎᑎᒥᒡᓗ ᐱᔨᑦᓯᖅᑐᑦ ᐱᔨᑦᓯᖏᑦᑐᓪᓗ ᐊᑦᔨᒌᖏᓐᓂᖏᓐᓂᒃ.”
