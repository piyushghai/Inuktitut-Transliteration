1ᒎᑎ ᐅᕙᓐᓄᑦ ᐅᖃᖅᐳᖅ, “ᐃᓅᑉ ᐃᕐᖕᓂᖓ, ᓂᕆᒋᑦ ᐃᓕᖕᓄᑦ ᑐᓂᔭᐅᔪᓂᒃ; ᐊᒡᓔᑦ ᑖᒃᑯᐊ ᐃᒧᓯᒪᔪᑦ ᓂᕆᒃᑭᑦ, ᐂᓕᕆᑦ, ᐄᓴᕅᓕᐅᑉ ᑭᖑᕚᖏᑦ ᐅᖃᓪᓚᒡᕕᒋᔭᖅᑐᖅᓗᒋᑦ.”
2ᐂᑦᑕᕋᒪ, ᐊᒡᓚᖕᓂᒃ ᐃᒧᓯᒪᔪᓂᒃ ᓂᕆᑎᑉᐹᖓ. 
3ᐅᖃᖅᓗᓂᓗ, “ᐃᓅᑉ ᐃᕐᖕᓂᖓ ᐊᒡᓔᑦ ᐃᓕᖕᓄᐊᖅᑕᒃᑲ ᓂᕆᒃᑭᑦ ᐊᕿᐊᑦᑐᕈᑎᒋᓗᒋᑦ.” ᓂᕆᒐᒃᑭᑦ ᐃᒍᑦᑕᐅᑉ ᓰᕐᖕᓇᐅᑎᖓᑐᑦ ᒪᒪᖅᑎᒋᕗᑦ.
4ᐅᖃᐅᑎᒋᕚᖓᓗ, “ᐃᓅᑉ ᐃᕐᖕᓂᖓ, ᐄᓴᕅᓕᒥᐅᓄᐊᖅᓗᑎᑦ ᐅᖃᐅᓯᒃᑲ ᑖᒃᑯᓄᖓ ᐅᖃᐅᓯᕆᒃᑭᑦ. 
5ᐅᖃᐅᓯᖃᖃᑎᒋᓐᖏᑕᕐᖕᓄᑦ ᑎᓕᖏᓐᓇᒃᑭᑦ ᓇᓗᓇᖅᑐᒥᒡᓘᓐᓃᑦ ᐅᖃᐅᓯᓕᖕᓄᑦ, ᐄᓴᕅᓕᐅᓪᓕ ᑭᖑᕚᖏᓐᓄᑦ. 
6ᑎᓕᒐᔭᕈᒃᑭᑦ ᐅᖃᐅᓯᖃᑎᒋᓐᖏᑕᕐᖕᓄᑦ ᓇᓗᓇᖅᑐᓂᒡᓘᓐᓃᑦ ᐅᖃᐅᓯᓕᖕᓄᑦ, ᐅᖃᐅᓯᖏᑦ ᑐᑭᓯᔪᓐᓇᖏᒃᑲᓗᐊᕈᕕᒋᑦ, ᑎᓕᒍᒃᑭᓪᓕ ᑖᒃᑯᓄᖓ, ᑖᒃᑯᐊ ᓈᓚᒃᑲᔭᖅᐳᑦ ᐅᖃᐅᓯᕆᔭᕐᖕᓂᒃ. 
7ᐄᓴᕅᓕᐅᓪᓕ ᑭᖑᕚᖏᑦ ᐃᓕᖕᓂᒃ ᓈᓚᖕᓂᐊᓐᖏᓚᑦ; ᐅᕙᓐᓂᒃ ᓈᓚᒍᒪᖏᒻᒪᑕ; ᐄᓴᕅᓕᐅᑦ ᑭᖑᕚᖏᑦ ᐱᔭᕐᖕᓂᖏᑦᑑᕗᑦ ᓯᑎᔪᒥᒡᓗ ᐆᒻᒪᑎᖃᖅᓗᑎᒃ. 
8ᑕᑯᒋᑦ, ᑍᒫᑦᓮᓐᓇᖅᑕᐅᖅ ᓯᑎᔫᑎᓐᓂᐊᕆᕙᒋᑦ, ᑍᒃᑯᑎᑐᓇᖅᓗ ᐱᔭᕐᖕᓂᖏᑦᑑᑎᓪᓗᑎᑦ. 
9ᓴᖑᑎᑕᒃᓴᐅᑎᓐᓂᐊᓐᖏᓚᒋᑦ ᐅᔭᕋᒃᑎᑐᑦ ᓯᑎᔪᑎᑐᑦ ᐊᐅᒫᒡᒋᓲᑎᑐᑦ ᓯᑎᑎᒋᑎᓪᓗᑎᑦ; ᑍᒤᒻᒪᑦ ᓯᕘᕋᒋᓂᐊᕐᖕᓇᒋᑦ, ᑕᐅᑦᑐᖏᓐᓄᓪᓗ ᓴᐱᓕᖅᑎᑕᐅᑦᑍᓕᒋᑦ, ᑖᒃᑯᐊ ᐊᑭᕋᖅᑐᖅᑎᐅᖕᒪᑕ.”
10ᓱᓕ ᐅᖃᐅᑎᒃᑲᓐᓂᖅᐹᖓ, “ᐃᓅᑉ ᐃᕐᖕᓂᖓ, ᐅᖃᐅᓰᑦ ᐃᓕᖕᓄᑦ ᐅᖃᐅᓯᕆᔭᓕᒫᒃᑲ ᐆᒻᒪᑎᖕᓄᐊᒃᑭᑦ, ᑐᓴᖅᓗᒋᓪᓗ ᓯᐅᑎᖕᓄᑦ. 
11ᐂᓕᕆᑦ, ᐃᓅᖃᑎᖕᓄᑦ ᐊᐅᓪᓚᕈᑦᔭᐅᓯᒪᔪᓄᑦ, ᐅᖃᐅᑎᓗᒋᓪᓗ, ‘ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ’; ᓈᓚᖕᓂᐊᖅᐸᑕ ᓈᓚᖏᒃᑲᓗᐊᖅᐸᑕᓘᓐᓃᑦ ᑲᔪᓯᓂᐊᖅᐳᑎᑦ.”
12ᑕᕝᕙ ᐊᓂᕐᖕᓂᐅᑉ ᖃᖓᑦᑕᖅᑎᑉᐹᖓ, ᐊᑕᓂᐅᑉ ᓂᖅᑐᕐᖕᓇᕐᖕᓂᖓᑕ ᐃᓂᒥᓂᑦ ᖁᒻᒧᒃᑎᑕᐅᓂᖓᑐᑦ, ᓂᐱᖅᔪᐊᒥᒡᓗ ᑐᓴᖅᐳᖓ ᑐᓄᓐᓂᑦ ᑲᓪᓕᐅᑉ ᓂᐱᖅᔪᐊᖓᑐᑦ ᑍᒤᑦᑐᒥᒃ; 
13ᑐᓴᕆᕗᖓᓗ ᐆᒪᔪᐊᓗᐃᑦ ᐃᓴᕈᖏᑕ ᐃᒻᒥᖕᓄᑦ ᐊᒃᑐᖅᑕᖅᕙᓗᖏᓐᓂᒃ, ᓴᓂᐊᓃᑦᑐᓪᓗ ᐊᒃᓴᓗᐊᑦ ᑐᓴᖅᓴᐅᓂᖏᓐᓂᒃ, ᑖᒃᑯᐊᓗ ᑲᓪᓕᐅᑉ ᐃᒃᑑᓕᔮᕐᖕᓂᖓᑐᑦ ᑐᓴᖅᓴᐅᕗᑦ. 
14ᐊᓂᕐᖕᓂᐅᓪᓗ ᖃᖓᑦᑕᖅᑎᓪᓗᓂᖓ ᐊᐅᓪᓚᕈᑎᕚᖓ, ᑕᕝᕙ ᖁᕕᐊᓇᖏᑦᑐᖅᔪᐊᕐᖕᒧᑦ ᓂᓐᖓᐅᒪᓇᖅᑐᒧᑦ ᐊᓂᕐᖕᓂᒃᑯᑦ ᑎᑭᑕᐅᕗᖓ, ᐊᑕᓂᐅᓪᓕ ᐊᒡᒐᖏᑕ ᓲᖑᔪᖅᔪᐊᓄᑦ ᑎᒍᒥᐊᖅᐹᖓ; 
15ᐊᐅᓪᓚᕈᑦᔭᐅᓯᒪᔪᓪᓗ ᓇᔪᖅᑕᖓᓐᓄᐊᖅᐳᖓ ᑎᐅᓪ-ᐋᐱᑉᒧᑦ, ᑰᑉ ᓰᐸᕆᐅᑉ ᓴᓂᐊᓃᑦᑐᓄᑦ. ᐅᓪᓗᓂᒃ 7-ᓂᒃ ᑕᕝᕙᓂ ᐃᒃᓯᕙᓚᐅᖅᐳᖓ ᑲᒪᓂᐊᒻᒪᕆᒃᓗᖓ.
16ᐅᓪᓗᐃᑦ 7-ᑦ ᐊᓂᒍᖅᑎᓪᓗᒋᑦ ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
17“ᐃᓅᑉ ᐃᕐᖕᓂᖓ, ᖃᐅᔨᓴᖅᑎᓐᖑᖅᑎᑉᐸᒋᑦ ᐄᓴᕅᓕᐅᑉ ᑭᖑᕚᖏᓐᓄᑦ; ᑍᒤᒻᒪᑦ ᐅᖃᐅᓯᒃᑲ ᑐᓴᕈᕕᒋᑦ ᖃᓂᓐᓂᑦ ᐊᓂᔪᑦ, ᐃᓂᖅᑎᒃᑭᑦ ᐅᕙᓐᓂᑦ ᐱᔪᓂᒃ. 
18ᐱᐅᖏᑦᑐᓕᔪᒧᑦ ᐅᖃᕈᒪ, ‘ᑐᖁᓂᐊᓕᖅᐳᑎᑦ,’ ᐃᓂᖅᑎᖏᒃᑯᕕᐅᒃ ᐱᐅᖏᑦᑐᓕᓂᕐᖕᒥᓂᑦ ᖃᕿᐊᓕᖁᓗᒍ, ᐃᓅᖁᓪᓗᒍᓗ, ᐊᔪᖅᑐᓕᓂᕐᖕᒥᓂᑦ ᖃᕿᐊᓕᓚᐅᕋᓂ ᑐᖁᑐᐃᓐᓇᖅᐸᑦ; ᑐᖁᓂᖓᓄᑦ ᐸᓯᔭᒃᓴᐅᑎᒃᑲᔭᖅᐸᒋᑦ. 
19ᐊᔪᖅᑐᓕᔪᖅᓕ ᐃᓂᖅᑎᕈᕕᐅᒃ, ᑐᓴᕈᒪᖏᓐᓂᕐᖕᒥᓄᑦ ᐊᔪᖅᑐᓕᓂᕐᖕᒥᓂᒃ ᖃᕿᐊᓕᖏᓪᓗᓂ ᑐᖁᒃᐸᑦ; ᐸᓯᔭᒃᓴᐅᒐᔭᓐᖏᓚᑎᑦ.
20ᓇᓛᒎᖅᑐᖅᓕ ᐊᑲᐅᔪᒥᒃ ᕿᒤᓗᓂ ᐊᔪᖅᑐᓕᒃᐸᑦ, ᐹᓪᓚᒍᑎᒃᓴᒧᑦ ᑎᑭᑎᒃᑯᒃᑯ, ᑐᖁᒃᐸᑦ ᐊᔪᖅᑐᓕᓂᕐᖕᒦᓪᓗᓂ, ᐃᓂᖅᑎᓚᐅᖏᒃᑯᕕᐅᒃ, ᐱᐅᔪᑦ ᐱᓂᐊᓚᐅᖅᑕᖏᑦ ᐃᖅᑲᐅᒪᔭᐅᓂᐊᓐᖏᓚᑦ; ᑐᖁᓂᖓᓄᑦ ᐸᓯᔭᒃᓴᐅᑎᒃᑲᔭᖅᐸᒋᑦ. 
21ᓇᓛᒎᖅᑐᖅᓕ ᐃᓂᖅᑎᕈᕕᐅᒃ ᐊᔪᖅᑐᓕᖁᓇᒍ, ᐊᔪᖅᑐᓕᔪᓐᓃᖅᐸᑦ, ᑖᓐᓇ ᐃᓅᔪᒫᖅᐳᖅ, ᐃᓂᖅᑎᖅᑕᐅᓂᕐᖕᒥᒃ ᓈᓚᖕᓂᕐᖕᒥᓄᑦ; ᐃᕝᕕᓪᓗ ᐸᓯᔭᒃᓴᐅᒐᔭᓐᖏᓚᑎᑦ.”
22ᐊᑕᓂᐅᓪᓗ ᐱᔪᓐᓇᕐᖕᓂᖓᑕ ᑕᕝᕙᓂ ᓇᔪᖅᐹᖓ; ᐅᖃᐅᑎᓪᓗᖓᓗ, “ᒪᑭᓪᓗᑎᑦ ᓇᑎᕐᖕᓇᒧᑦ ᐂᓕᕆᑦ, ᑍᑲᓂ ᐅᖃᐅᑎᓂᐊᖅᐸᒋᑦ.”
23ᒪᑭᓐᓇᒪ ᓇᑎᕐᖕᓇᒧᓐᖓᐅᕗᖓ; ᑕᑯᒋᓪᓗ, ᐊᑕᓂᐅᑉ ᐱᓐᓇᕐᖕᓇᕐᖕᓂᖓ ᑕᑯᓕᕆᕙᕋ, ᑰᑉ ᓰᐸᕆᐅᑉ ᖃᓂᒋᔮᓂ ᑕᑯᓚᐅᖅᑕᑦᑐᑦ ᐱᓐᓇᕐᖕᓇᖅᑎᒋᔪᖅ; ᑕᕝᕙ ᓄᓇᒧᑦ ᐹᒻᒪᒃᐳᖓ ᑮᓇᕋ ᓄᓇᒧᑦ ᐳᓪᓗᒍ, 
24ᐊᓂᕐᖕᓂᐅᓪᓕ ᐃᑎᖅᕕᒋᓪᓗᖓ ᓂᑯᕕᑎᑉᐹᖓ; ᐅᖃᐅᑎᓪᓗᖓᓗ, “ᐊᖏᕐᕋᖅᓗᑎᑦ ᐃᒡᓗᖕᓂ ᐅᒃᑯᐊᕈᑎᔭᖅᑐᕆᑦ. 
25ᐃᓅᑉ ᐃᕐᖕᓂᖓ, ᑕᑯᒋᑦ, ᐃᒡᓗᖕᓃᓪᓗᑎᑦ ᐊᒃᓱᓈᓄᑦ ᕿᓚᒃᓱᖅᑕᐅᔪᒫᖅᐳᑎᑦ, ᐊᓂᔪᓐᓁᓪᓕᓗᑎᑦ ᐃᓄᖕᓄᐊᕈᓐᓁᓪᓕᔪᒫᖅᐳᑎᑦ. 
26ᐅᕾᑦ ᖃᓂᖅᐱᑦ ᕿᓚᖓᓄᑦ ᓂᐱᑎᑦᓱᒫᖅᐸᕋ, ᑕᕝᕙ ᐅᖃᕈᓐᓁᓪᓕᔪᒫᖅᐳᑎᑦ ᐃᓅᖃᑎᒌᒡᔪᐊᓪᓗ ᐊᑭᕋᖅᑐᖅᑐᑦ ᐃᓂᖅᑎᕈᓐᓇᕐᖕᓂᐊᓐᖏᓚᑎᑦ. 
27ᐅᖃᖅᕕᒋᓕᕐᖕᒥᒍᒃᑭᓪᓕ, ᐅᖃᕈᓐᓇᖅᓯᑎᑦᓱᒫᖅᐸᒋᑦ, ᑕᕝᕙ ᐅᖃᐅᑎᓕᕈᒫᖅᐸᑎᑦ, ‘ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ’; ᑐᓴᕈᓐᓇᖅᑐᑦ ᑐᓴᕐᖕᓂᐊᖅᐹᑎᑦ; ᑐᓴᕈᒪᖏᑦᑐᓪᓗ ᑐᓴᕐᖕᓂᐊᓐᖏᓛᑎᑦ; ᐊᑭᕋᖅᑐᖅᑎᐅᓪᓗᑎᒃ ᐃᓅᖃᑎᒌᖑᖕᒪᑕ.”
