1ᑕᕝᕙᓐᖓᓪᓗ ᐄᓴᕅᓕᒥᐅᓕᒫᑦ ᐊᐅᓪᓚᖅᐳᑦ ᐃᓕᒻᒥᒃ ᐊᑎᓕᖕᒥᑦ, ᐅᓪᓗᐃᓪᓗ 15-ᖓᓐᓂ ᑕᖅᑭᐅᑉ ᐂᑉᐸᖓᓂ ᐃᑦᔨᑉᑎᒥᑦ ᐊᐅᓪᓚᖅᕕᒋᓚᐅᖅᑕᖓᓐᓂᑦ. ᓄᓇᒧᑦ ᓯᓐᒧᑦ ᑎᑭᑉᐳᑦ ᐃᓄᖃᖏᑦᑐᒧᑦ, ᓄᓇᐅᑉ ᐃᓕᒻᒥᐅᑉ ᓮᓁᓪᓗ ᐊᑯᓐᓂᖓᓐᓃᑦᑐᒧᑦ. 
2ᑕᕝᕙᓂᓗ ᐃᓄᖃᖏᑦᑐᒥ ᓄᓇᖃᓕᖅᓗᑎᒃ ᐄᓴᕅᓕᒥᐅᓕᒫᑦ ᓈᒻᒪᒃᓴᖏᑦᔪᑎᒥᖕᓂᒃ ᐅᖃᓕᖅᐳᑦ ᒨᓯᓯᒧᑦ ᐂᕈᓂᒧᓪᓗ. 
3ᐅᖃᖅᓗᑎᒡᓗ, “ᐃᑦᔨᑉᑎᒦᑎᓪᓗᑕ ᐊᑕᓂᐅᑉ ᑐᖁᑎᓐᓂᖅᐸᑎᒍᑦ ᐊᑲᐅᓂᖅᓴᐅᑲᓴᖕᓂᖅᐳᖅ, ᑍᑲᓂᓕ ᓂᕿᑐᕈᓐᓇᖃᑦᑕᓚᐅᕋᑦᑕ ᐊᓯᖏᓐᓂᒡᓗ ᓂᕆᔪᒪᔭᓕᒫᑦᑎᓐᓂᒃ, ᒪᐅᖓᓕ ᓯᐅᕅᓐᓈᓗᖕᒧᑦ ᑕᒪᑦᑕ ᑳᖕᓂᕐᖕᒧᑦ ᐱᖅᓕᖅᑎᒋᐊᖅᑐᕐᖕᓂᖅᐱᑎᒎᑦ?”
4ᐊᑕᓂᖅ ᒨᓯᓯᒧᑦ ᐅᖃᖅᐳᖅ, “ᓂᕿᒃᓴᑦᓯᓐᓂᒃ ᕿᓚᖕᒥᑦ ᑲᑕᒐᖅᑎᑦᓯᓂᐊᕋᒪ ᓯᓚᓗᒃᑐᑎᑐᑦ. ᐃᓄᐃᑦ ᖃᐅᑕᒫᑦ ᐅᓪᓗᒧᑦ ᐊᑕᐅᓯᕐᖕᒧᑦ ᓂᕿᒃᓴᒥᖕᓂᒃ ᑲᑎᑦᓯᔭᖅᑐᖃᑦᑕᕆᐊᖃᕐᖕᓂᐊᖅᐳᑦ, ᑍᒤᓕᐅᖅᑎᓪᓗᒋᑦ ᖃᐅᔨᓴᕈᓐᓇᕐᖕᓂᐊᖅᐸᒃᑲ ᐱᖁᔭᓐᓂᒃ ᐊᑐᖅᓯᔪᓐᓇᕐᖕᓂᐊᕐᖕᒪᖔᑕ. 
5ᐅᓪᓗᑦ 6-ᖓᓐᓂ ᒪᕐᕈᐊᖅᑎᓪᓗᐊᖅᑐᒥᒃ ᑲᑎᑦᓯᔭᕆᐊᖃᖃᑦᑕᕐᖕᓂᐊᖅᐳᑦ ᐱᐅᓯᕐᖕᒥᒃᑐᓪᓗ ᑖᓐᓇ ᐅᐸᓗᖎᔭᖅᓗᒍ.”
6ᒨᓯᓯᓗ ᐂᕈᓂᓗ ᐄᓴᕅᓕᒥᐅᓂᒃ ᐅᖃᐅᑦᔨᓕᖅᐴᒃ, “ᐅᓐᓄᒃ ᒫᓐᓇ ᖃᐅᔨᓂᐊᓕᖅᐳᓯ ᐊᑕᓂᕐᖕᒧᑦ ᑭᓯᐊᓂ ᐊᐅᓪᓚᖅᑎᑕᐅᓯᒪᓂᑦᓯᓐᓂᒃ ᐃᑦᔨᑉᑎᒥᑦ. 
7ᐅᓪᓛᒃᑯᑦ ᐊᑕᓂᐅᑉ ᓇᔫᑎᓂᖓᑕ ᖃᐅᒪᓂᖓ ᑕᑯᓂᐊᖅᐸᓯ, ᓈᒻᒪᒃᓴᖏᑦᔪᑎᒋᔭᓯ ᑖᑦᓱᒪ ᑐᓴᕐᖕᒪᒋᑦ, ᓱᖕᒪᑦ ᓈᒻᒪᒃᓴᖏᑦᑐᒃᓴᐅᕕᑖ? ᑕᑦᓱᒪ ᒪᓕᒃᑕᐅᖁᔭᖏᓐᓂᒃ ᒪᓕᒃᑎᑐᐃᓐᓇᐅᕗᒍᑦ.” 
8ᒨᓯᓯ ᐅᖃᓕᕆᕗᖅ, “ᐊᑕᓂᐅᑉ ᑭᓯᐊᓂ ᓂᕿᒥᒃ ᓂᕆᓂᐊᖅᑕᑦᓯᓐᓂᒃ ᑐᓂᓯᕕᒋᓂᐊᖅᐹᓯ ᐅᓐᓄᒍᒻᒥᑕᒃᓴᑦᓯᓐᓂᒃ, ᐅᓪᓛᕈᒻᒥᑕᕆᓂᐊᖅᑕᑦᓯᓐᓂᒡᓗ ᓂᐊᖂᔭᒥᒃ ᐱᔪᒪᔭᓕᒫᑦᓯᓐᓂᒃ ᐱᑎᓐᓂᐊᕆᕚᓯ, ᓈᒻᒪᒃᓴᖏᓐᓂᓯ ᑐᓴᕐᖕᒪᒍ, ᐅᕙᑦᑎᓐᓄᑦ ᓈᒻᒪᒃᓴᖏᑦᔪᑎᒋᔭᑦᓯᓐᓂᒃ ᐅᖃᕌᖓᑦᓯ ᐅᕙᑦᑎᓐᓄᑐᐃᓐᓇᖅ ᐅᖃᖅᕕᖃᖅᐸᖏᓐᓇᑦᓯ ᐊᑕᓂᕐᖕᒧᓪᓕ ᓈᒻᒪᒃᓴᖏᓐᓂᕋᖅᐸᒃᐳᓯ.”
9ᒨᓯᓯᓗ ᐂᕈᓂᒧᑦ ᐅᖃᖅᐳᖅ, “ᓄᓇᖅᑲᑎᒌᓕᒫᑦ ᐄᓴᕅᓕᒥᐅᑦ ᑲᑎᖁᓚᐅᒃᑭᑦ ᐊᑕᓂᐅᑉ ᓵᖓᓄᑦ, ᓈᒻᒪᒃᓴᖏᓐᓂᖏᑦ ᑐᓴᖅᓯᒪᖕᒪᒋᑦ.” 
10ᐂᕈᓂᓗ ᐅᖃᓪᓚᓕᖅᑎᓪᓗᒍ ᑖᒃᑯᓄᖓ ᓄᓇᖅᑲᑎᒌᓕᒫᓄᑦ ᐄᓴᕅᓕᒥᐅᓄᑦ, ᓄᓇᒧᓪᓗ ᐃᓄᖃᖏᑦᑐᒧᑦ ᑕᑯᓴᕋᒥᒃ ᐊᑕᓂᐅᑉ ᖃᐅᒪᓂᖓ ᓴᖅᑭᑉᐳᖅ ᓄᕗᔭᒥᑦ. 
11ᐊᑕᓂᖅᓗ ᒨᓯᓯᒧᑦ ᐅᖃᖅᐳᖅ, 
12“ᐄᓴᕅᓕᒥᐅᑦ ᓈᒻᒪᒃᓴᖏᓐᓂᖓᑦ ᑐᓴᖅᓯᒪᕙᕋ, ᐅᖃᐅᑎᒃᑭᑦ ᐅᓐᓄᓕᓵᖅᑎᓪᓗᒍ ᑖᖅᓯᓕᖅᐸᑦ ᓂᕿᒥᒃ ᓂᕆᔭᒃᓴᖃᕐᖕᓂᐊᖅᐳᑦ, ᐅᓪᓛᓐᖑᖅᐸᓪᓗ ᓂᐊᖂᔭᖅᑐᕈᒪᔭᓕᒫᒥᖕᓂᒃ ᐱᔪᓐᓇᕐᖕᓂᐊᕆᕗᑦ, ᑍᒫᒡᓗ ᖃᐅᔨᓂᐊᖅᐳᑦ ᐅᕙᖓ ᐊᑕᓂᖅ ᑖᒃᑯᓄᖓ ᒎᑎᒋᔭᐅᓂᓐᓂᒃ.”
13ᐅᓐᓄᓕᖅᑎᓪᓗᒍᓗ ᑎᖕᒥᐊᓂᒃ ᑲᑎᓐᖓᔪᐊᓗᖕᓂᒃ ᑎᑭᑦᑐᖃᖅᐳᖅ ᐅᓄᕐᖕᓂᖏᓐᓄᓪᓗ ᑖᒃᑯᐊ ᓄᓇᓖᑦ ᐅᓕᒃᑕᐅᓗᐊᖅᐳᑦ ᑕᒪᒃᑯᓄᖓ. ᐅᓪᓛᒃᑯᓪᓗ ᓄᓇ ᖃᑯᐊᖅᑎᖓᓚᐅᖅᐳᖅ ᓄᓇᓕᖕᓂ. 
14ᓄᓇᓗ ᑕᒪᓐᓇ ᐸᓂᕋᒥ ᓄᓇᐅᑉ ᖄᖓ ᖃᑯᖅᑕᒥᒃ ᐱᑕᖃᓚᐅᖅᐳᖅ ᓯᖃᓕᖕᒥᒃ ᓵᑦᑐᔮᖑᑎᑯᓗᖕᓂᒃ ᒥᑭᔫᑎᓂᒃ, ᐸᑐᒃᑎᑐᑦ ᐊᕿᑎᒋᓪᓗᓂ. 
15ᐄᓴᕅᓕᒥᐅᓪᓗ ᑕᑯᒐᒥᑦᔪᒃ ᑭᓲᖕᒪᖔᑦ ᓇᓗᕚᑦ, ᐃᒻᒥᖕᓄᓪᓗ ᐊᐱᕆᖃᑦᑕᐅᑎᓕᖅᐳᑦ, “ᓱᓇ ᒪᓐᓇ?”
16ᐊᑕᓂᖅ ᐱᖁᔨᓯᒪᕗᖅ ᐃᓕᑦᓯᓐᓂᒃ ᐊᑐᓂᑦ ᑲᑎᑦᓯᖁᓪᓗᓯ ᓂᕆᔪᓐᓇᖅᑕᑦᓯᓐᓂᒃ ᐃᒡᓗᒥᐅᖃᑎᒌᑦ ᐃᓄᖏᑕ ᐅᓄᕐᖕᓂᖏᑦ ᒪᓕᒡᓗᒋᑦ, ᒪᕐᕉᖕᓂᒃ ᖃᑦᑕᓪᓗᐊᖕᓂᒃ ᐱᖁᓪᓗᒋᑦ.”
17ᐄᓴᕅᓕᒥᐅᓪᓗ ᑍᒫᒃ ᐱᕗᑦ, ᐃᓚᖏᑦ ᑲᑎᑦᓯᓪᓗᐊᕐᖕᓂᖅᓴᐅᕗᑦ ᐃᓚᖏᓪᓗ ᑲᑎᑦᓯᓂᑭᓐᓂᖅᓴᐅᓪᓗᑎᒃ ᐊᓯᒥᖕᓂᑦ. 
18ᐆᒃᑐᕋᖅᑕᐅᖕᒪᑕᓕ ᑖᒃᑯᐊ ᑲᑎᑦᓯᓂᖅᓴᐅᔫᒐᓗᐊᑦ ᐱᓂᖅᓴᐅᓐᖏᓚᑦ ᑖᒃᑯᐊᓗ ᑲᑎᑦᓯᖏᓐᓂᖅᓴᐅᔫᒐᓗᐊᑦ ᐱᖏᓐᓂᖅᓴᐅᖏᒃᑭᓪᓗᑎᒃ, ᐊᑐᓂᑦ ᓈᒻᒪᒋᔭᒥᖕᓂᒃ ᑲᑎᑦᓯᓚᐅᕐᖕᒪᑕ. 
19ᒨᓯᓯᐅᓪᓗ ᐅᖃᐅᑎᕔᑦ, “ᓇᓪᓕᐊᑦ ᖃᐅᒃᐸᑦ ᐱᓂᐊᖅᑕᒥᓂᒃ ᐱᓯᒪᔭᕆᐊᖃᓐᖏᓚᖅ.” 
20ᐃᓚᖏᓪᓕ ᒨᓯᓯᒥᒃ ᓈᓚᖏᓪᓗᑎᒃ ᐃᓚᖓᓂᒃ ᐊᒥᐊᒃᑯᕗᑦ, ᖃᐅᑎᓪᓗᒍᓕ ᖁᐱᕐᕈᓂᒃ ᑕᑕᓚᐅᖅᐳᑦ ᐃᒍᓇᕐᖕᓂᓕᖅᓗᓂᓗ. ᒨᓯᓯᓗ ᑖᒃᑯᓂᖓ ᐊᑲᐅᒃᓴᓚᐅᓐᖏᓚᖅ. 
21ᐅᓪᓛᑕᒫᑦ ᐊᑐᓂᑦ ᑲᑎᑦᓯᕙᓚᐅᖅᐳᑦ ᓈᒻᒪᒋᔭᒥᖕᓂᒃ. ᓯᕿᓂᖅᓗ ᐆᓇᖅᓯᔭᕌᖓᑦ ᒪᓂᖅᑲᒥ ᐊᒥᐊᒃᑰᔪᕕᓃᑦ ᐊᐅᒃᐸᓚᐅᖅᐳᑦ.
22ᐅᓪᓗᐃᓪᓕ ᐱᖓᓲᔪᖅᑐᖓᓐᓂ ᓂᕿᒃᓴᓂᒃ ᑲᑎᑦᓯᓚᐅᖅᐳᑦ ᑲᑎᑉᐸᒃᑕᖏᑕ ᒪᕐᕈᐃᖅᓱᓪᓗᐊᖅᑕᖏᓐᓂᒃ, ᐃᓄᖕᒧᑦ ᐊᑕᐅᓯᕐᖕᒧᑦ ᖃᓪᓗᑎᓪᓗᐊᒥᒃ ᑲᑎᑦᓯᓪᓗᑎᒃ. ᑕᓯᐅᖅᑎᒋᔭᐅᔪᓕᒫᓪᓕ ᑕᒪᓐᓇ ᐅᖃᐅᓯᕆᕚᑦ ᒨᓯᓯᒧᑦ, 
23ᒨᓯᓯᐅᓪᓕ ᐅᖃᐅᑎᕔᑦ, “ᐊᑕᓂᐅᑉ ᐱᑯᓯᒪᖕᒪᑎᒍᑦ ᖃᐅᒃᐸᑦ ᑕᕾᖅᓯᖅᕕᐅᓂᐊᕐᖕᒪᑦ ᑭᓱᓕᕆᕕᐅᖏᑦᓯᐊᖅᓗᓂ, ᑖᓐᓇ ᐊᑕᓂᐅᑉ ᓴᐸᑎᖁᑎᒋᖕᒪᒍ ᐃᑦᔪᕐᖕᓁᑦᑐᖅ; ᑕᕝᕙᓂ ᐅᓪᓗᒥ ᐆᑎᕆᒋᑦᓯ ᐆᑦᑕᕆᐊᖃᖅᑕᑦᓯᓐᓂᒃ ᐆᔪᓕᐅᖅᓗᓯᓗ ᐆᔪᓕᐅᕆᐊᖃᖅᑕᑦᓯᓐᓂᒃ, ᐊᒥᐊᒃᑯᒋᔭᓯᓗ ᖃᐅᒃᐸᒧᑦ ᖁᒥᐅᑎᒋᓗᒋᑦ.” 
24ᒨᓯᓯᒧᑦ ᑍᒫᒃ ᐱᖁᔭᐅᓯᒪᒐᒥᒃ, ᐊᒥᐊᒃᑯᒋᔭᒥᖕᓂᒃ ᖃᐅᒃᐸᒧᑦ ᖁᒥᐅᕗᑦ, ᖃᕐᕈᑎᒐᓗᐊᕐᖕᒪᒋᓪᓕ ᓱᒃᑯᑦᑐᖃᓚᐅᓐᖏᓚᑦ ᖁᐱᕐᕈᖅᑕᐅᓯᒪᒐᑎᒡᓗ. 
25ᑕᕝᕙ ᒨᓯᓯ ᐅᖃᖅᐳᖅ, “ᐅᓪᓗᒥ ᑕᒪᒃᑯᐊ ᓂᕆᓯᒋᒃ, ᐅᓪᓗᒥ ᐊᑕᓂᐅᑉ ᓴᐸᑎᒋᖕᒪᒍ; ᐅᓪᓗᒥ ᓇᑎᕐᖕᓇᒥ ᑕᒪᒃᑯᓂᖓ ᓇᓂᓯᓂᐊᖏᓐᓇᑦᓯ. 
26ᐅᓪᓗᓂᒃ ᐱᖓᓲᔪᖅᑐᓂᒃ ᑕᒪᒃᑯᓂᖓ ᑲᑎᑦᓯᔪᒃᓴᐅᕗᓯ; ᐅᓪᓗᓪᓕ 7-ᖓᓂ ᓴᐸᑎ ᓇᓪᓕᐅᑎᕗᖅ, ᑕᕝᕙᓂ ᐅᓪᓗᒥ ᑕᒪᒃᑯᓂᖓ ᓴᖅᑭᑦᑐᖃᕐᖕᓂᐊᓐᖏᓚᖅ.”
27ᐅᓪᓗᑦ 7-ᖓᓐᓂ ᐃᓄᐃᑦ ᐃᓚᖏᑦ ᑲᑎᑦᓯᔭᖅᑐᕋᓱᐊᓚᐅᖅᐳᑦ, ᑭᓯᐊᓂᓕ ᓇᓂᓯᔪᖃᓚᐅᓐᖏᓚᑦ. 
28ᑕᕝᕙ ᐊᑕᓂᖅ ᒨᓯᓯᒧᑦ ᐅᖃᖅᐳᖅ, “ᖃᓄᖅ ᐊᑯᓂᐅᑎᒋᔪᖅ ᐱᖁᔭᓐᓂᒃ ᒪᓕᒃᑍᓕᒪᓂᐊᖅᐱᓰ? 
29ᐃᖅᑲᐅᒪᓚᐅᕆᑦᓯ, ᐅᕙᖓ ᐊᑕᓂᐅᔪᖓ ᑕᕾᖅᓯᖅᕕᒃᓴᑦᓯᓐᓂᒃ ᑐᓂᓯᕕᒋᓚᐅᕋᑦᓯ, ᑍᒤᒻᒪᑦ ᐅᓪᓗᑦ ᐱᖓᓲᔪᖅᑐᖓᓐᓂ ᓂᕿᒃᓴᓂᒃ ᐅᓪᓘᖕᓄᑦ ᒪᕐᕉᖕᓄᑦ ᓈᒻᒪᒃᑐᒥᒃ ᑐᓂᓯᕕᒋᕙᑦᓯ; ᑍᒤᒻᒪᑦ ᐃᓄᓕᒫᑦ ᐃᓂᒥᖕᓂᑦ ᓅᑦᑐᖃᖅᑐᒃᓴᐅᓐᖏᓚᑦ ᐊᓂᔪᖃᖏᓪᓗᑎᒡᓗ ᐃᒡᓗᒥᖕᓂᑦ ᐅᓪᓗᑦ 7-ᖓᓐᓂ.” 
30ᑍᒤᒻᒪᑦ ᐅᓪᓗᐃᑦ 7-ᖓᓐᓂ ᐃᓄᐃᑦ ᕿᑲᓚᐅᖅᐳᑦ ᓴᓇᔪᖃᕋᑎᒃ.
31ᐄᓴᕅᓕᒥᐅᓪᓕ ᑕᒪᒃᑯᐊ ᓂᕿᒃᓴᑦ ᐊᑎᖃᖅᑎᓚᐅᖅᐰᑦ ᒫᓇᒥᒃ; ᑰᕆᐊᓐᑐᕆᐅᑉ ᐱᕈᖅᓯᐊᒃᓴᐅᑉ ᑲᓐᖓᖅᓲᑎᒃᓴᖓᑐᑦ ᑍᒤᑦᑑᕗᖅ ᖃᑯᖅᑕᑯᓘᓪᓗᓂ, ᑎᐱᖃᖅᓗᓂᓗ ᓂᐊᖂᔭᑎᑐᑦ ᓵᑦᑐᑯᓘᓪᓗᑎᒃ ᐸᓂᖅᓯᒪᔪᑎᑐᑦ ᕼᐊᓂᒥᒃ ᐃᓚᓯᒪᔪᑎᑐᑦ. 
32ᒨᓯᓯᓗ ᐅᖃᖅᐳᖅ, “ᐃᒫᒃ ᑕᕝᕙ ᐊᑕᓂᐅᑉ ᐱᖁᓯᒪᕚᑎᒍᑦ: ᒫᓇᐅᑉ ᐃᓚᖓᓂᒃ ᖃᓪᓗᑎᐅᑉ ᐊᕝᕙᖓᑐᑦ ᐊᖏᑎᒋᔪᒥᒃ ᐱᐅᓕᒃᓯᓯᒪᖁᓪᓗᑕ, ᑭᖑᕚᑦᑎᓐᓄᑦ ᑕᑯᔭᐅᖃᑦᑕᖅᑐᒃᓴᒥᒃ ᖃᓄᐃᑦᑐᒥᒃ ᓂᕿᖃᖅᑎᑕᐅᓚᐅᕐᖕᒪᖔᑦᑕ ᐃᓄᖃᖏᑦᑐᒥ ᐃᑦᔨᑉᑎᒥᑦ ᐊᐅᓪᓚᖅᑎᑕᐅᓯᒪᓕᖅᑎᓪᓗᑕ.” 
33ᒨᓯᓯᓗ ᐅᖃᖅᐳᖅ ᐂᕈᓂᒧᑦ, “ᐃᒥᖃᐅᑎᒥᒃ ᑎᒍᓯᓕᕆᑦ, ᖃᓪᓗᑎᐅᓪᓗ ᓇᑉᐸᖓᑐᑦ ᐊᖏᑎᒋᔪᒥᒃ ᒫᓇᒥᒃ ᐃᓗᓪᓕᖅᓗᒍ, ᐊᑕᓂᕐᖕᒧᑦ ᑐᓂᕐᕈᑎᒋᓕᕈᒃ, ᐱᓯᒪᔭᐅᖁᓪᓗᒍ ᑭᖑᕚᑦᑎᓐᓄᑦ.” 
34ᐊᑕᓂᐅᑉ ᑍᒫᒃ ᒨᓯᓯ ᐱᖁᓚᐅᕐᖕᒪᒍ, ᑕᕝᕙ ᐂᕈᓂᐅᑉ ᐃᓕᓚᐅᖅᐹ ᐊᖏᖃᑎᒌᖕᓂᐅᑉ ᐃᒃᓯᖅᕕᖁᑎᖓᑕ ᓯᕗᕌᓄᑦ, ᑕᕝᕙᓂ ᐱᐅᓕᐊᖑᓯᒪᖁᓪᓗᒍ. 
35ᐄᓴᕅᓕᒥᐅᓪᓗ ᓂᕿᖃᓚᐅᖅᐳᑦ ᒫᓇᒥᒃ ᐊᕐᕌᒍᓂᒃ 40-ᓂᒃ, ᓄᓇᒧᑦ ᐱᕈᖅᑐᓕᖕᒧᑦ ᑎᑭᓚᐅᖏᓐᓂᕐᖕᒥᖕᓂ; ᓂᕿᖃᓚᐅᖅᐳᑦ ᒫᓇᒥᒃ, ᑬᓇᓂᐅᑉ ᓄᓇᖓᓄᑦ ᑎᑭᓚᐅᖏᓐᓂᕐᖕᒥᖕᓂ. 
36(ᖃᓪᓗᑎᐅᑉ ᓇᑉᐸᖓ ᐸᓂᖅᓯᖅᓯᒪᔪᓄᑦ ᐊᑐᖅᑕᐅᕙᓚᐅᖅᑐᖅ ᐊᑦᔨᖃᐸᓗᒍᓐᓇᖅᑐᖅ ᖃᓪᓗᑎᓂᒃ ᑕᓪᓕᒪᓂᒃ.)
