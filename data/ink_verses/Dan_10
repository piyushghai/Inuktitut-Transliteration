1ᐊᖓᔪᖅᑳᖅᔪᐊᑉ ᓮᕋᓯᐅᑉ, ᐴᕐᓯᐊᒥᐅᑕᐅᑉ, ᐊᖓᔪᖅᑲᐅᓂᖓᑕ ᐊᕐᕌᒍᑦ ᐱᖓᔪᖓᓐᓂ, ᑖᓂᐊᓕ ᓇᓗᓁᖅᓯᕕᐅᓚᐅᖅᐳᖅ, ᑖᓐᓇ ᐊᑎᖃᖅᑎᑕᐅᔪᖅ ᐱᐊᓪᓴᔮᕆᒥᒃ. ᐅᖃᐅᓯᖅ ᑕᒪᓐᓇ ᓱᓕᑦᓯᐊᖅᐳᖅ ᐱᑦᔪᑎᖃᖅᓗᓂᓗ ᐅᓇᑕᖅᔪᐊᕐᖕᓂᕐᖕᒥᒃ: ᐅᖃᐅᑦᔭᐅᓂᐅᑉ ᑐᑭᓯᓇᕐᖕᓂᖓ ᓴᖅᑭᓚᐅᖅᐳᖅ ᑕᑯᑎᑕᐅᓂᒃᑯᑦ.
2ᑍᑦᓱᒪᓂ ᐅᕙᖓ ᑖᓂᐊᓕ, ᐃᓔᓕᕿᔪᑎᑐᑦ ᕿᒃᓵᓚᐅᖅᐳᖓ ᐱᓇᓱᐊᕈᓯᕐᖕᓂᒃ ᐱᖓᓱᓂᒃ. 
3ᓂᕿᑦᓯᐊᕙᖕᓂᒃ ᓂᕆᓚᐅᓐᖏᓚᖓ; ᓂᕿᒥᒡᓘᓐᓃᑦ ᕔᓂᒥᒡᓘᓐᓃᑦ ᖃᓂᓐᓄᑦ ᐊᒃᑐᖅᓯᓚᐅᓐᖏᓚᖓ, ᐅᕙᓐᓂᒡᓗ ᐅᖅᓱᖅᑎᓚᐅᓐᖏᓚᖓ ᐱᓇᓱᐊᕈᓰᑦ ᐱᖓᓱᑦ ᐊᓂᒍᖅᓗᒋᑦ.
4ᐅᓪᓗᐃᑦ 24-ᖓᓐᓂ ᑕᖅᑮᑦ ᓯᕗᓪᓕᖅᐹᖓᓂ, ᓇᖏᖅᑎᓪᓗᖓ ᑰᒡᔪᐊᑉ ᑍᒋᕆᓯᒥᒃ ᐊᑎᓕᐅᑉ ᓯᓈᓂ. 
5ᖁᒻᒧᑦ ᑕᑯᓴᕋᒪ, ᑕᑯᕗᖓ ᐊᖑᒻᒥᒃ ᓇᖏᖅᑐᒥᒃ, ᐊᓐᓄᕌᓯᒪᔪᖅ ᖃᓪᓗᓈᖅᑕᓂᒃ ᕿᑎᕈᓯᖅᓯᒪᓪᓗᓂᓗ ᒎᓗᒥᒃ ᐱᐅᓂᖅᐹᒥᒃ ᐆᐸᔾᒥᐅᑕᕐᖕᒥᒃ. 
6ᑎᒥᖓ ᐅᔭᕋᒃᑎᑐᑦ ᐱᓐᓇᕐᖕᓇᖅᑐᑎᑐᑦ ᑯᕆᓱᓔᑎᒥᒃ ᐊᑎᓕᒃᑐᑦ ᖁᖅᓱᖅᑕᑐᑦ ᑍᒤᑦᑑᕗᖅ, ᑮᓇᖓ ᖃᐅᒻᒪᓪᓚᒃᑎᑐᑦ ᑕᐅᑦᑐᖃᖅᐳᖅ, ᐃᔨᖏᒡᓗ ᐃᑯᐊᓚᔪᑎᑐᑦ ᑍᒤᑦᑑᕗᒃ, ᑕᓕᖏᒃ ᓂᐅᖏᒡᓗ ᑲᓐᓄᔭᑎᑐᑦ ᕿᓪᓚᕆᒃᓴᖅᓯᒪᔪᑎᑐᑦ ᑍᒤᓪᓗᑎᒃ, ᓂᐱᖃᖅᓗᓂᓗ ᐃᓄᒋᐊᒃᑐᖅᔪᐃᑦ ᓂᐱᖏᑎᑐᑦ.
7ᐅᕙᖓ ᑖᓂᐊᓕ, ᑕᑯᑎᑦᔪᑎᒥᒃ ᑕᑯᔪᑑᓚᐅᖅᐳᖓ, ᐊᖑᑎᑦ ᐃᓚᒋᔭᒪ ᑕᑯᓚᐅᓐᖏᓛᑦ, ᑲᑉᐱᐊᓱᖕᓂᕐᖕᒧᓪᓕ ᑕᑕᑕᐅᒐᒥᒃ ᕿᒫᕗᑦ ᐃᔨᕆᐊᖅᑐᖅᓗᑎᒡᓗ. 
8ᑍᒤᒻᒪᑦ ᐃᓄᑑᓕᓚᐅᖅᐳᖓ, ᑕᒪᑐᒥᖓ ᑕᑯᑎᑕᐅᓂᖅᔪᐊᒥᒃ ᑕᑯᓐᓈᖅᓗᖓ; ᓄᑭᖃᕈᓐᓃᓚᐅᖅᐳᖓ, ᑮᓇᕋᓗ ᑐᖁᖓᔪᑎᑐᑦ ᖃᑯᖅᓯᓪᓗᓂ, ᓄᑭᖃᖏᑦᓯᐊᓕᖅᓗᖓᓗ. 
9ᑐᓵᕙᕋᓗ ᐅᖃᓪᓚᒃᑐᖅ, ᓈᓚᒃᑎᓪᓗᖓᓗ ᐃᑎᔪᒥᒃ ᓯᓂᓕᓚᐅᖅᐳᖓ, ᑮᓇᕋ ᒪᓂᖅᑲᒧᑦ ᑐᓐᖓᓪᓗᓂ. 
10ᐊᒡᒐᒧᑦ ᐊᒃᑐᖅᑕᐅᒐᒪ ᓴᔪᒃᓗᖓ ᒪᑭᓕᖅᐳᖓ, ᓰᖅᑯᖓᓪᓗᖓ ᒪᓂᖅᑲᒧᓪᓗ ᐊᔭᑉᐹᖅᓗᖓ.
11ᐅᖃᐅᑎᕚᖓ, “ᑖᓂᐊᓖ, ᐊᖏᔪᒥᒃ ᐅᐱᒋᔭᐅᕗᑎᑦ, ᐃᓱᒪᒋᑦᓯᐊᒃᑭᑦ ᐅᖃᐅᓰᑦ ᐃᓕᖕᓄᑦ ᐅᖃᐅᓯᒃᓴᒃᑲ, ᓂᑯᕕᓕᕆᑦ ᐃᓕᖕᓄᑦ ᒫᓐᓇ ᑎᓕᔭᐅᒐᒪ.” ᑍᒫᒃ ᐅᖃᕇᕐᖕᒪᑦ ᓴᔪᒡᓗᖓ ᓂᑯᕕᑉᐳᖓ.
12ᐅᖃᒃᑲᓐᓂᕆᕗᖅ, “ᑲᑉᐱᐊᓱᖏᓪᓗᑎᑦ ᑖᓂᐊᓖ: ᐅᓪᓗᐃᑦ ᓯᕗᓪᓕᖅᐹᖓᓂ, ᑐᑭᓯᔪᒪᓪᓗᑎᑦ ᐃᓱᒪᓕᓚᐅᕋᕕᑦ ᒥᑭᒡᓕᑎᖅᓗᑎᓪᓗ ᒎᑎᒧᑦ, ᐅᖃᐅᓯᖅᑎᑦ ᑐᓵᔭᐅᓚᐅᖅᐳᑦ, ᕾᕗᖓᓗ ᑭᐅᔭᐅᑦᔪᑎᖕᓂᒃ ᐅᖃᐅᑎᔭᖅᑐᖅᓗᑎᑦ. 
13ᐴᕐᓯᐊᒥᐅᓪᓕ ᐊᖓᔪᖅᑳᖓᑦᑕ ᐊᑭᕋᖅᑐᓚᐅᖅᐹᖓ ᐅᓪᓗᓂᒃ 21-ᓂᒃ: ᒤᑰᓪᓕ, ᐊᖓᔪᖅᑳᑦ ᐃᓚᖓᑦᑕ ᐃᑲᔪᕆᐊᓚᐅᖅᐹᖓ, ᐳᕐᓯᐊᒥᐅᑦ ᐊᖓᔪᖅᑳᖅᔪᐊᖓᑦᑕ ᓄᖅᑲᖓᑎᑐᐃᓐᓇᓕᓚᐅᕐᖕᒪᖓ. 
14ᒫᓐᓇᓕ ᕾᕗᖓ ᓇᓗᓁᖅᓯᕕᒋᔭᖅᑐᖅᓗᑎᑦ ᐃᓅᖃᑎᑎᑦ ᐅᓪᓗᐃᑦ ᑭᖑᓪᓕᖏᓐᓂ ᖃᓄᐃᓕᖓᔪᒫᕐᖕᒪᖔᑕ, ᑕᑯᑎᑦᔪᑦ ᑕᒪᓐᓇ ᓇᓪᓕᐅᑎᔪᒫᕐᖕᒪᑦ ᓯᕗᓂᒃᓴᒥ.”
15ᑍᒫᒃ ᐅᕙᓐᓄᑦ ᐅᖃᓪᓚᒃᑎᓪᓗᒍ, ᐅᑯᖓᓚᐅᖅᐳᖓ ᑮᓇᕋ ᒪᓂᖅᑲᒧᑦ ᓵᓐᖓᓪᓗᒍ ᐅᖃᕈᓐᓁᖅᓗᖓᓗ. 
16ᑕᕝᕙ ᐊᖑᑎᑎᑐᑦ ᑕᐅᑦᑐᓕᐅᑉ ᖃᓂᕋ ᐊᒃᑐᖅᐹ, ᐂᑦᑕᖅᓗᖓᓗ ᐅᖃᓕᖅᐳᖓ ᓵᓐᓂ ᓇᖏᖅᑐᒧᑦ, “ᐊᑕᓂᕋ, ᕿᒃᓵᒃᑐᐊᓘᒐᒪ ᑕᑯᑎᑕᐅᓂᕋ ᑕᒪᓐᓇ ᐱᑦᔪᑎᒋᓪᓗᒍ, ᐱᔪᓐᓇᕐᖕᓂᖃᖏᑦᓯᐊᓕᕋᒪ. 
17ᐊᑕᓂᕋ, ᖃᓄᖅᓕ ᐱᔨᐅᓗᖓ ᐃᓕᖕᓄᑦ, ᐅᖃᕐᖕᓂᐊᓕᕋᒪ? ᓄᑭᖃᕈᓐᓁᕋᒪ ᐊᓂᖅᓵᖅᑐᑦᓯᐊᕈᓐᓁᕋᒪᓘᓐᓃᑦ.”
18ᓱᓕ ᐊᖑᑎᑎᑐᑦ ᑕᐅᑦᑐᓕᐅᑉ ᐊᒃᑐᖅᐹᖓ ᓄᑭᒃᑖᖅᑎᑉᐹᖓᓗ. 
19ᐅᖃᐅᑎᓪᓗᖓᓗ, “ᑲᑉᐱᐊᓱᖏᓪᓗᑎᑦ, ᐊᒃᓱᐊᓗᒃ ᐅᐱᒋᔭᐅᑦᓯᐊᖅᐳᑎᑦ, ᓮᓪᓕᓕᕆᑦ! ᓴᓐᖏᔫᓕᕆᑦ! ᓴᓐᖏᔫᓕᕆᑦ!” ᐅᖃᖅᕕᒋᖕᒪᖓ, ᓄᑭᒃᑖᓚᐅᖅᐳᖓ ᐅᖃᖅᓗᖓᓗ, “ᐊᑕᓂᕋ ᐅᖃᓕᕆᑦ, ᓄᑭᒃᑖᖅᑎᒃᑲᕕᖓ.”
20ᐅᖃᓕᕆᕗᖅ, “ᖃᐅᔨᒪᕖᑦ ᓱᖕᒪᑦ ᐃᓕᖕᓄᑦ ᕾᖕᒪᖔᕐᖕᒪ? ᐅᑎᕇᕐᖕᓂᐊᕋᒪ ᐴᕐᓯᐊᒥᐅᑦ ᐊᖓᔪᖅᑳᖓᑦ ᐅᓇᑕᕆᐊᖅᑐᖅᓗᒍ, ᐊᐅᓪᓚᕈᒪᓗ ᒍᕇᓯᒥᐅᑦ ᐊᖓᔪᖅᑳᖓᑦ ᕾᓂᐊᕆᕗᖅ; 
21ᓯᕗᓪᓕᕐᖕᒥᒡᓕ ᐅᖃᐅᑎᔪᒪᕙᒋᑦ ᒪᒃᐱᖅᑐᖅᑲᑦ ᓱᓕᑦᓯᐊᕐᖕᓂᕐᖕᒥᒃ ᐅᖃᐅᓯᓖᑦ ᖃᓄᖅ ᐅᖃᕐᖕᒪᖔᑕ, ᑭᐊᓘᓐᓃᑦ ᑕᒪᑐᒥᖓ ᐃᑲᔪᖅᓯᓐᖏᓛᖓ ᒤᑰᑉ ᑭᓯᐊᓂ, ᑖᑦᓱᒪ ᐊᖓᔪᖅᑳᕕᑦ.”
