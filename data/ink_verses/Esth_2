1ᑕᒪᒃᑯᐊ ᑭᖑᓂᖓᑦᑎᒍᑦ, ᐊᖓᔪᖅᑳᖅᔪᐊᖅ ᐊᕼᐊᓱᐃᕋᔅ ᓂᓐᖓᐅᒪᔪᓐᓃᕋᒥ, ᐃᖅᑲᐅᒪᓕᓚᐅᖅᐳᖅ ᕚᔅᑎᒥᒃ, ᖃᓄᐃᓕᐅᓚᐅᕐᖕᓂᖓᓂᒡᓗ, ᐱᖁᔨᑦᔪᑎᓕᐅᓚᐅᕐᖕᓂᕐᖕᒥᓂᒡᓗ ᑎᑎᕋᖅᑎᑦᓯᓪᓗᓂ ᑖᑦᓱᒥᖓ ᓈᒻᒪᒃᓴᓐᖏᐅᑎᒥᓂᒃ. 
2ᑕᕝᕙ ᐊᖓᔪᖅᑳᖅᔪᐊᑉ ᐃᓱᒪᓕᐅᖅᑎᖏᑕ ᐃᓚᖏᑦ ᑕᕝᕙᓂ ᓇᔫᑎᔪᑦ ᐊᖓᔪᖅᑳᖅᔪᐊᒧᑦ ᐅᖃᖅᐳᑦ, “ᐅᐃᖃᓚᐅᖅᓯᒪᖏᑦᑐᓂᒃ ᐊᕐᖕᓇᑦᓯᐊᕙᖕᓂᒃ ᕿᓂᖅᑎᑦᓯᓚᐅᕆᑦ ᓂᕈᐊᖅᕕᒋᓛᖅᑕᕐᖕᓂᒃ; 
3ᓄᓇᓕᖁᑎᖕᓃᑦᑐᓂᒃ ᐊᑐᓂᑦ ᑲᒪᔨᐅᓂᐊᖅᑐᓂᒃ ᑎᓕᓯᓗᑎᑦ, ᑖᒃᑯᐊ ᐊᕐᖕᓇᑦᓯᐊᕙᖕᓂᒃ ᐅᐃᖃᓚᐅᖅᓯᒪᖏᑦᑐᓂᒃ ᑲᑎᑦᓯᓗᑎᒃ ᐅᕗᖓ ᓇᔪᖅᑕᕐᖕᓄᐊᕈᑦᔨᖁᓪᓗᒋᑦ ᐊᖓᔪᖅᑳᖅᔪᐊᒃᑯᕕᖕᒧᑦ ᓄᓇᒧᑦ ᓲᓴᒧᑦ, ᐊᕐᖕᓇᒃᑯᕕᖕᒧᐊᖅᑕᐅᓗᑎᒃ, ᑲᒪᒋᔭᐅᖁᓪᓗᒋᑦ ᐱᔨᖕᓄᑦ ᕼᐃᒊᒧᑦ ᐃᒡᔪᐃᖅᑕᐅᓯᒪᔪᒧᑦ ᐊᕐᖕᓇᓂᒃ ᑲᒪᔨᐅᕙᒃᑐᒧᑦ; ᑕᕝᕙᓂ ᐱᐅᓴᖅᑕᐅᑦᓯᐊᕈᓐᓇᖁᓪᓗᒋᑦ ᐅᐸᓗᖎᔭᖅᑕᐅᓗᑎᒃ. 
4ᑖᒃᑯᓇᓐᖓᑦ ᐊᕐᖕᓇᑦᓯᐊᕙᐅᒋᔭᕐᖕᓂᒃ ᓂᕈᐊᕈᓐᓇᖁᓪᓗᑎᑦ ᑯᐃᓐᖑᕐᖕᓂᐊᖅᑐᒥᒃ ᕚᔅᑎᒥᒃ ᐃᓇᖐᔪᒃᓴᐅᖁᓪᓗᒍ.”
5ᑕᕝᕙᓂ ᓲᓴᒥ ᐊᖓᔪᖅᑳᖅᔪᐊᒃᑯᕕᖕᒥ ᔫᑎᑕᖃᓚᐅᖅᐳᖅ ᒧᐊᑎᑬᒥᒃ ᐊᑎᓕᖕᒥᒃ ᔧᕆᐅᑉ ᐃᕐᖕᓂᖓᓂᒃ; ᐊᑖᑕᑦᓯᐊᖃᖅᓗᓂ ᓯᒥᐂᒥᒃ ᑭᓯᐅᑉ ᐃᕐᖕᓂᖓᓂᒃ, ᐱᑦᔭᒥᓂᐅᑉ ᑭᖑᕚᖏᓐᓂᑦ ᐱᓯᒪᔪᒥᒃ. 
6ᑖᓐᓇ ᑮᓯ ᔪᕉᓴᓚᒥᑦ ᐊᐅᓪᓚᕈᑦᔭᐅᖃᑕᐅᓯᒪᔪᖅ ᓵᓚᐅᔪᑦ ᐊᐅᓪᓚᕈᑦᔭᐅᓕᖅᑎᓪᓗᒋᑦ ᑎᒍᔭᐅᖃᑕᐅᓪᓗᓂ ᔫᑕᐅᑉ ᐊᖓᔪᖅᑳᖅᔪᐊᖓ ᔨᑯᓁᐊ ᑎᒍᔭᐅᑎᓪᓗᒍ, ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᓂᐱᑯᓁᓴᒧᑦ ᐊᐅᓪᓚᕈᑦᔭᐅᑎᓪᓗᒋᑦ. 
7ᒧᐊᑎᑬᓪᓗ ᓇᒃᓴᓚᐅᖅᐹ ᕼᐊᑖᓴ, ᕼᐄᑉᕉᑎᑐᑦ ᑍᒫᒃ ᐊᑎᓕᒃ, ᑖᓐᓇ ᐊᓯᑕ, ᒧᐊᑎᑬᑉ ᐊᒃᑲᖓᑕ ᐸᓂᖓ, ᑖᓐᓇ ᐊᑖᑕᖃᓚᐅᓐᖏᓚᖅ ᐊᓈᓇᖃᕋᓂᓗ; ᐅᐃᒡᒐᓲᓪᓗᓂ ᐃᓂᖁᓇᖅᐳᖅ ᐊᕐᖕᓇᑦᓯᐊᕙᐅᓪᓗᓂᓗ, ᑖᑦᓱᒪ ᐊᑖᑕᖓ ᐊᓈᓇᖓᓗ ᑐᖁᖕᒪᑎᒃ, ᒧᐊᑎᑬᑉ ᑎᒍᐊᖅᑖᕆᓚᐅᖅᐹ ᓇᖕᒥᓂᖅ ᐸᓂᖕᒥᑐᑦ ᐱᓕᖅᓗᓂᐅᒃ.
8ᑍᒤᒻᒪᑦ, ᐊᖓᔪᖅᑳᖅᔪᐊᑉ ᐱᖁᔨᑦᔪᑎᖓ ᑎᑎᕋᐅᓯᕆᔭᖓᓗ ᑐᓴᖅᑕᐅᒐᒥ, ᐊᕐᖕᓁᑦ ᐅᐃᒡᒐᓱᐃᑦ ᐅᓄᖅᑐᑦ ᑲᑎᖅᓱᖅᑕᐅᓕᕐᖕᒪᑕ ᑕᕝᕗᖓ ᓄᓇᒧᑦ ᓲᓴᒧᑦ ᐊᖓᔪᖅᑳᖅᔪᐊᒃᑯᕕᖕᒧᑦ, ᕼᐃᒊᒧᑦ ᑲᒪᒋᔭᐅᑎᓪᓗᒋᑦ, ᑕᕝᕙ ᐊᓯᑕ ᐊᖓᔪᖅᑳᖅᔪᐊᒃᑯᕕᖕᒧᑦ ᐋᑕᐅᓚᐅᕆᕗᖅ, ᕼᐃᒊᑉ ᑲᒪᒋᔭᖏᓐᓄᑦ ᐊᕐᖕᓇᓄᑦ. 
9ᕼᐃᒊᓪᓕ ᐊᓯᑕ ᖁᕕᐊᒋᒐᒥᐅᒃ, ᑍᒤᒻᒪᑦ ᐱᐅᓂᖅᐹᒥ ᐃᓂᖃᖅᑎᓕᖅᐹ, ᑎᒥᖓᓗ ᐱᐅᓴᓯᑦᓴᐅᑎᒋᓪᓗᓂᐅᒃ ᓂᕆᔭᒃᓴᖏᓪᓗ ᐊᑐᐃᓐᓇᐅᑎᓕᖅᐰᑦ ᑖᑦᓱᒧᖓ, ᓂᕈᐊᖅᑕᐅᓯᒪᔪᓂᒡᓗ ᐊᕐᖕᓇᓂᒃ 7-ᓂᒃ ᐱᔨᑲᑖᖃᓕᖅᑎᑉᐹ ᐊᖓᔪᖅᑳᖅᔪᐊᖃᖅᕕᖕᒥᑦ ᐱᓯᒪᔪᓂᒃ, ᐃᓂᖃᖅᑎᓕᖅᐹᓗ ᐱᔨᒋᔭᖏᓪᓗ ᐃᓂᒃᓴᑦᓯᐊᕙᐅᓂᖅᐹᒧᑦ ᐊᕐᖕᓁᑦ ᐃᓂᒋᔭᖏᓐᓂ ᐃᓂᖃᓕᓚᐅᖅᐳᖅ.
10ᐊᓯᑕᓕ ᖃᐅᔨᑎᑦᓯᓚᐅᓐᖏᓚᖅ ᐃᓅᖃᑎᒥᓂᒃ ᐃᓚᒥᓂᒡᓗ, ᒧᐊᑎᑬᑉ ᑕᒪᑐᒥᖓ ᖃᐅᔨᑎᑦᓯᖁᓚᐅᖏᒻᒪᒍ. 
11ᖃᐅᑕᒫᓪᓕ ᒧᐊᑎᑬ ᐊᕐᖕᓁᑦ ᐃᒡᓗᖏᑕ ᐃᑎᖅᑕᖅᕕᐊᒍᑦ ᐅᑎᖅᑕᖅᓗᓂ ᐱᓱᑲᑕᒃᐸᓚᐅᖅᐳᖅ, ᖃᐅᔨᒪᓇᓱᐊᖅᓗᓂ ᐊᓯᑕ ᖃᓄᐃᑕᐅᕙᓪᓕᐊᖕᒪᖔᑦ ᖃᓄᐃᖏᑦᓯᐊᕋᓗᐊᕐᖕᒪᖔᓪᓗ.
12ᐊᕐᖕᓁᑦ ᐅᐃᒡᒐᓱᐃᑦ ᐊᑐᓂᑦ ᐱᕕᒃᓴᖓᑦ ᓇᓪᓕᐅᑎᔭᕌᖓᑦ ᐊᖓᔪᖅᑳᖅᔪᐊᕐᖕᒧᑦ ᐊᕼᐊᓱᐃᕋᓯᒧᑦ ᐃᑎᖅᑎᑕᐅᕙᓚᐅᖅᐳᑦ ᑕᖅᑭᓂᒃ 12-ᓂᒃ ᐅᐸᓗᖎᔭᓚᐅᖅᑎᓪᓗᒋᑦ, ᐊᕐᖕᓁᑦ ᐊᑐᓂᑦ ᐅᐸᓗᖎᔭᖅᑕᐅᔭᕆᐊᖃᖅᑕᖏᑦ ᓈᒻᒪᒃᓯᔭᕌᖓᑕ, ᐅᓪᓗᐃᑦ ᐋᖅᑭᒃᑕᐅᓯᒪᓚᐅᖅᐳᑦ ᐅᐸᓗᖎᔭᖅᑕᐅᓂᕆᔭᒃᓴᖏᑦ, ᑕᖅᑭᓂᒃ ᐱᖓᓲᔪᖅᑐᓂᒃ ᒫᕐᒧᑦ ᐅᖅᓱᖅᑎᖅᑕᐅᖃᑦᑕᓚᐅᖅᐳᑦ, ᐊᒻᒪ ᑕᖅᑭᓂᒃ ᐱᖓᓲᔪᖅᑐᓂᒃ ᑎᐱᑦᓯᐊᕆᒃᑐᒧᑦ ᐅᖅᓱᖅᑎᖅᑕᐅᓕᕆᓪᓗᑎᒃ; ᐊᕐᖕᓁᓪᓗ ᑕᑯᒥᓇᖅᓴᐅᑎᖏᓐᓄᑦ ᐅᐸᓗᖎᔭᖅᑕᐅᓪᓗᑎᒃ. 
13ᑍᒫᒃ ᐅᐸᓗᖎᔭᖅᑕᐅᔭᕇᕌᖓᒥᒃ, ᐊᑐᓂᑦ ᐅᐃᒡᒐᓱᐃᑦ ᐊᖓᔪᖅᑳᖅᔪᐊᕐᖕᒧᑦ ᐃᑎᖅᑎᑕᐅᕙᓚᐅᖅᐳᑦ, ᐊᕐᖕᓁᓪᓗ ᐊᑐᓂᑦ ᐃᓱᒪᖅᓱᖅᑎᑕᐅᓚᐅᖅᐳᑦ ᓱᓇᓂᒃ ᐊᑐᕈᒪᔭᒥᖕᓂᒃ ᐊᑐᕈᓐᓇᖅᓗᑎᒃ ᑕᕝᕙᓐᖓᑦ ᐊᕐᖕᓁᑦ ᐃᒡᓗᖓᓂᑦ ᐊᖓᔪᖅᑳᖅᔪᐊᒃᑯᕕᖕᒧᑦ ᐂᓕᑐᐊᕈᑎᒃ. 
14ᐅᓐᓄᒃᑯᑦ ᐊᖓᔪᖅᑳᖅᔪᐊᕐᖕᒧᐊᕈᓂ, ᐅᓪᓛᒃᑯᑦ ᖃᐅᑎᓪᓗᒍ ᐊᓂᕙᓚᐅᖅᐳᖅ ᐊᕐᖕᓁᑦ ᐃᒡᓗᖓᑕ ᐂᑉᐸᖓᓄᑦ ᐂᑎᑕᐅᓕᖅᓗᓂ, ᑲᒪᒋᔭᐅᓕᖅᓗᓂ ᓵ-ᐊᔅᒑᔅᒧᑦ, ᐊᖓᔪᖅᑳᖅᔪᐊᑉ ᓄᓕᐊᒃᑲᓐᓂᖏᑕ ᑲᒪᔨᖓᓄᑦ ᐃᒡᔪᐃᖅᑕᐅᓯᒪᔪᒧᑦ; ᐊᕐᖕᓇᖅ ᐊᖓᔪᖅᑳᖅᔪᐊᕐᖕᒦᑦᑐᕕᓂᐅᒍᓂ ᐅᑎᖅᑎᑕᐅᕙᓚᐅᓐᖏᓚᖅ ᐊᖓᔪᖅᑳᖅᔪᐊᕐᖕᒧᑦ, ᑭᓯᐊᓂ ᐊᖓᔪᖅᑳᖅᔪᐊᑉ ᖁᕕᐊᒋᓐᓂᕈᓂᐅᒃ ᐊᑎᖓ ᑍᓗᒍ ᕾᖁᒐᔭᖅᐹ.
15ᐊᓯᑕᐅᓪᓕ ᐊᖓᔪᖅᑳᖅᔪᐊᕐᖕᒧᑦ ᐅᐸᒍᑎᕕᒃᓴᖓ ᓇᓪᓕᐅᑎᖕᒪᑦ, ᑖᓐᓇ ᐊᐱᕼᐂᓕᐅᑉ ᒧᐊᑎᑬᑉ ᐊᒃᑲᖓᑕ ᐸᓂᖓ ᒧᐊᑎᑬᑉ ᑎᒍᐊᖅᑖᕆᓯᒪᓕᖅᑕᖓ ᐸᓂᖕᒥᑐᑦ ᐱᓕᖅᓗᓂᐅᒃ, ᓱᓇᒥᒃ ᑐᒃᓯᕋᓚᐅᓐᖏᓚᖅ ᕼᐃᒊᓪᓕ ᐊᖓᔪᖅᑳᖅᔪᐊᑉ ᐱᔨᖓᑕ ᐃᒡᔪᐃᖅᑕᐅᓯᒪᔫᑉ, ᐊᕐᖕᓇᓂᒃ ᑲᒪᔨᒋᔭᐅᔫᑉ ᐊᑐᖁᔭᖏᓐᓂᒃ ᑭᓯᐊᓂ ᐊᑐᓚᐅᖅᐳᖅ. ᐊᓯᑕᓗ ᑕᑯᔪᓕᒫᓄᑦ ᑖᑦᓱᒥᖓ ᖁᕕᐊᒋᔭᐅᓚᐅᖅᐳᖅ. 
16ᑕᕝᕙ ᐊᓯᑕ ᐊᖓᔪᖅᑳᖅᔪᐊᕐᖕᒧᑦ ᐊᕼᐊᓱᐃᕋᔅᒧᑦ ᐂᑎᑕᐅᕗᖅ, ᐊᖓᔪᖅᑳᖅᔪᐊᑉ ᐃᒡᓗᖓᓄᑦ ᑕᖅᑮᑦ 10-ᖓᓐᓂ, ᑎᐲᓯᒥᒃ ᑍᔭᐅᔪᒥ, ᐊᖓᔪᖅᑳᖅᔪᐊᑉ ᐊᖓᔪᖅᑳᖑᓂᖓᑕ 7-ᒋᓕᖅᑕᖓᓂ. 
17ᐊᖓᔪᖅᑳᖅᔪᐊᓪᓗ ᐊᓯᑕ ᓇᒡᓕᒋᓂᖅᐹᕆᓕᖅᐹ ᐊᕐᖕᓇᓕᒫᓂᑦ, ᖁᕕᐊᒋᓪᓗᒍᓗ ᐱᐅᒋᓂᖅᓴᕆᓕᖅᐹ ᐅᐃᒡᒐᓲᖃᑎᓕᒫᖏᓐᓂᑦ; ᑕᕝᕙ ᑯᐃᑉ ᓂᐊᖂᑎᖓᓂᒃ ᐊᑎᑎᑉᐹ ᑯᐃᓐᖑᖅᑎᓪᓗᒍᓗ ᐃᓇᖐᑎᑉᐹ ᕚᔅᑎᒥᒃ. 
18ᑕᕝᕙ ᐊᖓᔪᖅᑳᖅᔪᐊᖅ ᓂᕆᕕᒃᔪᐊᖅᑎᑦᓯᓕᖅᐳᖅ ᐊᖓᔪᖅᑳᖁᑎᒥᓂᒃ ᐱᔨᓕᒫᒥᓂᒡᓗ; ᐊᓯᑕᐅᑉ ᓂᕆᕕᒡᔪᐊᕈᑕᐅᓂᖓᓂᒃ ᑍᓪᓗᒍ. ᐅᓪᓗᖅᓗ ᑖᓐᓇ ᑖᒃᓰᔭᖅᕕᐅᖁᓚᐅᓐᖏᓛ ᓄᓇᓂ ᐊᖓᔪᖅᑲᐅᕕᓕᒫᒥᓂ, ᑐᓂᓯᓚᐅᖅᐳᖅᓗ ᐊᖓᔪᖅᑳᖅᔪᐊᑉ ᑐᓂᕐᕈᑎᖏᓐᓂᒃ ᐊᓐᓂᕈᓱᒐᓂ.
19ᐅᐃᒡᒐᓱᐃᑦ ᐂᑉᐸᖓᓂᒃ ᑲᑎᑕᐅᓕᖅᑎᓪᓗᒋᑦ, ᒧᐊᑎᑬ ᐃᒃᓯᕙᕗᖅ ᐊᖓᔪᖅᑳᖅᔪᐊᑉ ᐃᑎᖅᑕᖅᕕᖓᓂ. 
20ᐊᓯᑕᓕ ᖃᐅᔨᔭᐅᑎᑦᓯᓚᐅᓐᖏᓚᖅ ᐃᓚᒥᓂᒃ ᐃᓅᖃᑎᒥᓂᒡᓗ, ᒧᐊᑎᑬᑉ ᖃᐅᔨᔭᐅᑎᑦᓯᖁᔨᖏᓐᓂᖓ ᒪᓕᒡᓗᓂᐅᒃ, ᐊᓯᑕ ᒧᐊᑎᑬᑉ ᐱᖁᔨᓂᖓᓂᒃ ᓈᓚᓚᐅᖅᐳᖅ, ᑍᒪᓐᖓᑦ ᐱᕈᖅᓴᓂᕐᖕᒥᓂᑦ ᓈᓔᓐᓇᕋᒥᐅᒃ.
21ᑍᑦᓱᒪᓂᐅᑎᓪᓗᒍ, ᒧᐊᑎᑬ ᐊᖓᔪᖅᑳᖅᔪᐊᑉ ᐃᑎᖅᑕᖅᕕᖓᓂ ᐃᒃᓯᕙᑎᓪᓗᒍ, ᐊᖓᔪᖅᑳᖅᔪᐊᑉ ᐱᔨᖏᒃ ᒪᕐᕉᒃ ᐃᒡᔪᐃᖅᑕᐅᓯᒪᔫᒃ, ᐱᒡᑖᓇ ᑎᕆᔅᓗ, ᐊᖓᔪᖅᑳᖅᔪᐊᑉ ᐃᒡᓗᕈᓯᖓᑕ ᐃᑎᖅᑕᖅᕕᐊᓂ ᑲᒪᔨᒃ, ᐊᖓᔪᖅᑳᖅᔪᐊᕐᖕᒧᑦ ᐊᕼᐊᓱᐃᕋᔅᒧᑦ ᓂᓐᖓᒡᓗᑎᒃ ᐊᑭᕋᖅᑐᓕᖅᐴᒃ, ᑐᖁᑦᓱᒪᓕᖅᓗᒍᓗ. 
22ᒧᐊᑎᑬᓕ ᑕᒪᑐᒥᖓ ᖃᐅᔨᒐᒥ, ᑯᐃᓐ ᐊᓯᑕ ᐅᖃᐅᑎᕚ, ᐊᓯᑕᐅᓪᓗ ᐊᖓᔪᖅᑳᖅᔪᐊᖅ ᑕᒪᑐᒥᖓ ᐅᖃᐅᑎᕚ ᒧᐊᑎᑬᒧᑦ ᖃᐅᔨᑎᑕᐅᓂᕋᖅᓗᓂ. 
23ᑕᒪᓐᓇᓕ ᖃᐅᔨᓴᖅᑕᐅᓕᕋᒥ, ᓱᓕᓂᖓ ᖃᐅᔨᔭᐅᕗᖅ, ᑖᒃᑯᐊᒡᓗ ᐊᖑᑏᒃ ᕿᒥᑦᓯᕕᖕᒥ ᕿᒥᑕᐅᕘᒃ; ᑕᒪᓐᓇᓗ ᑎᑎᕋᖅᑕᐅᓚᐅᖅᐳᖅ ᐊᖓᔪᖅᑳᖅᔪᐊᑉ ᐱᕙᓪᓕᐊᔪᖁᑎᖏᓐᓂ ᑯᕉᓂᑲᓂ ᐊᖓᔪᖅᑳᖅᔪᐊᖅ ᓇᔫᑎᑎᓪᓗᒍ.
