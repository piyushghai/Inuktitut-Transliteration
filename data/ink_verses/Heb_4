1ᑍᒤᒻᒪᑦ, ᒎᑎᐅᑉ ᐊᖏᖅᕕᒋᓯᒪᕚᑎᒍᑦ ᑕᕾᖅᓯᖅᕕᒃᓴᖃᖁᓪᓗᑕ, ᐊᑏ ᑲᒪᑦᓯᐊᓕᖅᑕ ᐊᖏᕈᑕᐅᓯᒪᔪᒧᑦ ᓇᓪᓕᑦᓯᓐᓂᒃ ᐃᑎᖅᑎᑕᐅᔪᓐᓁᓪᓕᔪᖃᖁᓇᒍ. 
2ᐅᕙᒍᑦᑕᐅᖅ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᑐᓴᖅᑎᑕᐅᓯᒪᒐᑦᑕ ᑍᒃᑯᑎᑐᓇᖅ; ᑍᒃᑯᐊᓕ ᑐᓴᖅᑕᒥᖕᓂᒃ ᐱᕙᓪᓕᕈᑎᖃᓚᐅᓐᖏᓚᑦ, ᑐᓴᖅᑎᓪᓗᒋᑦ ᐃᓚᓕᐅᖅᓯᓚᐅᖏᒻᒪᑕ ᐅᒃᐱᕐᖕᓂᐅᑉ ᑲᔪᓯᓂᖓᒍᑦ. 
3ᐅᕙᒍᓪᓕ ᐅᒃᐱᓚᐅᖅᑐᒍᑦ ᑕᕾᖅᓯᖅᕕᒃᓴᒧᑦ ᑕᕝᕗᖓ ᐃᑎᖅᓯᒪᕗᒍᑦ, ᐅᖃᖅᓯᒪᖕᒪᑦ,
4ᐅᖃᖅᓯᒪᖕᒪᑦ ᐅᓪᓗᐃᑦ 7-ᖓᓐᓂᒃ ᐱᑦᔪᑎᓕᖕᒥᒃ, “ᒎᑎᓗ ᑕᕾᖅᓯᓚᐅᖅᐳᖅ ᐅᓪᓗᐃᑦ 7-ᖓᓐᓂ ᓴᓇᔭᒥᓂᑦ ᑕᒤᓐᓂᑦ.” 
5ᑕᕝᕙᓂᑦᑕᐅᖅ ᐅᖃᓯᒪᒋᕗᖅ, “ᑕᕾᖅᓯᖅᕕᐅᖁᔭᓐᓄᑦ ᐃᑎᖅᑐᖃᑦᔮᓐᖏᓚᖅ.” 
6ᑖᒃᑯᐊ ᑐᓴᖅᑎᑕᐅᖅᑳᓚᐅᖅᑐᑦ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᐃᑎᖁᔭᐅᓚᐅᓐᖏᓚᑦ ᑕᕾᖅᓯᖅᕕᖕᒧᑦ ᓈᓚᓚᐅᖏᒻᒪᑕ, ᐊᓯᖏᓪᓕ ᓱᓕ ᐃᑎᖅᕕᒃᓴᖃᖅᑎᑕᐅᕗᑦ. 
7ᓱᓕᓕ ᐱᕕᒃᓴᖃᖅᑎᑦᓯᒃᑲᓐᓂᓚᐅᖅᐳᖅ ᐅᓪᓘᑉ ᐊᓯᐊᓂᒃ ᑍᔭᐅᔪᒥᒃ “ᐅᓪᓗᒥ,” ᐅᖃᓚᐅᐳᖅ ᑍᕕᑎᒃᑯᑦ ᐊᑯᓂᐅᓕᖅᑎᓪᓗᒍ, ᐅᖃᐅᓯᐅᔭᕇᖅᓯᒪᔪᖅ:
8ᔮᓱᐊᓪᓕ ᐃᓄᐃᑦ ᑕᕾᖅᓯᖅᕕᖕᒧᐊᖅᑎᓚᐅᖅᐸᒋᑦ, ᒎᑎ ᐅᖃᒃᑲᓐᓂᕋᔭᓚᐅᓐᖏᓚᖅ ᐅᓪᓗᒃᑲᓐᓂᐅᔪᒫᖅᑐᒥᒃ. 
9ᑍᒤᒻᒪᑦ, ᓱᓕ ᑕᕾᖅᓯᖅᕕᒃᓴᖅᑕᖃᖅᐳᖅ ᓴᐸᑎᑎᑐᑦ ᒎᑎᐅᑉ ᐃᓄᖁᑎᖏᓐᓄᑦ. 
10ᓇᓪᓕᐊᑦ ᒎᑎᐅᑉ ᑕᕾᖅᓯᖅᕕᐅᖁᔭᖓᓄᑦ ᐃᑎᖅᑐᖅ ᑕᕾᖅᓯᕐᖕᓂᐊᖅᐳᖅ ᐱᓇᓱᐊᕐᖕᓂᕐᖕᒥᓂᑦ ᒎᑎᑦᑕᐅᖅ ᑕᕾᖅᓯᓚᐅᕐᖕᒪᑦ ᐱᓇᓱᐊᕐᖕᓂᕐᖕᒥᓂᑦ. 
11ᑍᒤᒻᒪᑦ ᐱᓇᓱᐊᒻᒪᕆᓕᖅᑕ ᑕᕾᖅᓯᖅᕕᖕᒧᑦ ᑕᕝᕗᖓ ᐃᑎᕈᓐᓇᖁᓪᓗᑕ, ᓇᓪᓕᐊᓐᓂᒃ ᐃᑎᕈᓐᓁᓕᔪᖃᖁᓇᒍ ᓈᓚᖏᓐᓂᕐᖕᒧᑦ ᑍᒃᑯᑎᑐᓇᖅ.
12ᒎᑎᐅᑉ ᐅᖃᐅᓯᖓ ᐆᒪᖕᒪᑦ ᐱᓇᓱᐊᖅᓗᓂᓗ, ᐃᒡᓗᒃᑐᑦ ᑮᓇᓕᖕᒥᑦ ᓴᕕᒡᔪᐊᒥᑦ ᐃᐱᖕᓂᖅᓴᐅᓪᓗᓂ, ᑭᓪᓕᒍᑎᔪᓐᓇᖅᐳᖅ ᑕᕐᖕᓂᖅ ᐊᓂᕐᖕᓂᖅᓗ ᐊᕕᒡᓗᒋᒃ, ᓇᒡᒍᐊᓪᓗ ᐸᑎᖅᓗ ᑎᑭᓪᓗᒋᒃ, ᓴᖅᑭᑎᑦᓯᔪᓐᓇᖅᓗᓂᓗ ᐃᓅᑉ ᐃᓱᒪᖓᓂᒃ ᐱᔪᒪᔭᖏᓐᓂᒡᓗ. 
13ᑖᑦᓱᒪ ᓵᖓᓂ ᐱᓐᖑᖅᑎᑕᐅᓯᒪᔪᒥᒃ ᐃᔨᖅᓯᒪᔪᖃᓐᖏᓚᖅ, ᑕᒪᕐᖕᒥᒃ ᓴᖅᑭᔮᑦᓯᐊᖅᐳᑦ ᒪᑐᐃᖓᓪᓗᑎᒡᓗ ᑖᑦᓱᒪ ᐃᔨᖏᒃᑕ ᓵᖓᓂ. ᑖᑦᓱᒧᖓ ᐅᕙᑦᑎᓐᓂᒃ ᐅᖃᐅᓯᕆᔭᕆᐊᖃᖅᐳᒍᑦ.
14ᑐᓂᕐᕈᓯᖅᑎᑦᓯᔨᓄᑦ ᐊᖓᔪᖅᑳᖅᔪᐊᖃᕋᑦᑕ ᒎᑎᐅᑉ ᓇᔪᒐᖓᓄᑦ ᐂᓯᒪᔪᒥᒃ ᔩᓱᓯᒥᒃ, ᒎᑎᐅᑉ ᐃᕐᖕᓂᖓᓂᒃ, ᐅᒃᐱᕐᖕᓂᕗᑦ ᐊᑕᕕᒌᓐᓇᖅᓚᕗᑦ. 
15ᑐᓂᕐᕈᓯᖅᑎᑦᓯᔨᓄᑦ ᐊᖓᔪᖅᑳᖃᖏᓐᓇᑦᑕ ᐃᓚᑦᓱᒍᓱᒍᓐᓇᖏᑦᑐᒥᒃ ᓴᓐᖐᓐᓂᑦᑎᓐᓂᒃ, ᐃᓘᓐᓈᒍᓪᓕ ᖃᓄᑐᐃᓐᓇᖅ ᐆᒃᑐᖅᓗᒃᑕᐅᓯᒪᒋᕗᖅ ᐅᕙᑦᑎᑐᑦ, ᐊᔪᖅᑐᓕᓚᐅᕋᓂᓕ. 
16ᑍᒤᒻᒪᑦ ᓯᕘᕋᖏᓪᓗᑕ ᐃᒃᓯᕙᐅᑕᖅᔪᐊᖅ ᖃᒡᓕᓕᖅᓚᕗᑦ ᐱᑦᓯᐊᖅᕕᐅᓂᖅ, ᑕᕝᕙᓂ ᓂᑲᒋᔭᐅᖁᓪᓗᑕ ᐱᔪᓐᓇᖅᑎᑦᓯᓂᖓᓄᓪᓗ ᐃᑲᔪᖅᑕᐅᖁᓪᓗᑕ ᐃᑲᔪᖅᑕᐅᔭᕆᐊᖃᕐᖕᓂᕗᑦ ᒪᓕᒡᓗᒍ.
