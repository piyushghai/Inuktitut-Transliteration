1ᑕᒪᑐᒪᓕ ᑭᖑᓂᖓᒍᑦ, ᐃᑦᔨᑉᑎᐅᑉ ᐊᖓᔪᖅᑳᖅᔪᐊᖓᑕ ᐃᒥᕐᖕᓂᐊᖅᑕᖓᓂᒃ ᐊᑐᐃᓐᓇᕈᐃᔨᐅᑉ ᓂᐊᖂᔭᓕᐅᖅᑎᖁᑎᖓᑕᓗ ᐊᖓᔪᖅᑳᑎᒃ ᓂᓐᖓᒃᑎᓚᐅᖅᐹᑦ ᐃᑦᔨᑉᑎᐅᑉ ᐊᖓᔪᖅᑳᖅᔪᐊᖓ. 
2ᐰᕈᓗ ᓂᓐᖓᐅᑦᔨᓚᐅᖅᐳᖅ ᐊᖓᔪᖅᑳᖁᑎᒥᓂᒃ ᒪᕐᕉᖕᓂᒃ, ᐃᒥᕐᖕᓂᐊᖅᑕᖏᓐᓄᑦ ᑲᒪᔨᐅᑉ ᐊᖓᔪᖅᑳᖓᓐᓂᒃ ᓂᐊᖂᔭᓕᐅᖅᑏᓪᓗ ᐊᖓᔪᖅᑳᖓᓐᓂᒃ, 
3ᑲᒪᒋᔭᐅᑎᓕᓚᐅᖅᐰᓪᓗ ᐅᓇᑕᖅᑐᒃᓮᑦ ᐊᖓᔪᖅᑳᖏᓐᓄᑦ, ᑎᒍᔭᐅᓯᒪᕕᖕᒧᑦ ᔫᓯᐱᐅᑉ ᓇᔪᖅᑕᖓᓃᑦᑐᒧᑦ. 
4ᐅᓇᑕᖅᑐᒃᓮᓪᓕ ᐊᖓᔪᖅᑳᖓᑦᑕ ᔫᓯᐱ ᑲᒪᔨᓐᖑᖅᑎᓚᐅᖅᐹ ᑖᒃᑯᓂᖓ, ᐱᔨᑦᓯᖃᑦᑕᓚᐅᖅᐳᖅ; ᐊᑯᓂᒐᓚᒡᓗ ᑲᒪᔨᐅᖃᑕᐅᓕᓚᐅᖅᐳᖅ ᑖᒃᑯᓂᖓ.
5ᐅᓐᓄᐊᓪᓕ ᐃᓚᖓᓐᓂ ᑖᒃᑯᐊᒃ ᐊᑐᓂᑦ ᓯᓐᓇᒃᑐᓚᐅᖅᐴᒃ ᐃᒥᖅᑕᐅᓂᐊᖅᑐᓂᒃ ᑲᒪᔨᐅᔪᖅ ᓂᐊᖂᔭᓕᐅᖅᑎᓪᓗ ᑲᒪᔨᖓᑦ ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᓂᒥᐅᑕᐅᔫᒃ, ᑎᒍᔭᐅᑎᑕᐅᓯᒪᔫᒃ ᑕᕝᕙᓂ ᐊᑐᓂᑦ ᓯᓐᓇᒃᑐᖅᐴᒃ, ᐊᑐᓂᓪᓗ ᓯᓐᓇᒃᑐᖏᑦ ᐃᒻᒥᒍᑦ ᑐᑭᖃᖅᓗᑎᒃ. 
6ᔫᓯᐱᐅᓪᓕ ᐅᓪᓛᒃᑯᑦ ᐅᐸᒃᑲᒥᒋᒃ ᑕᑯᒐᒥᒋᒡᓗ, ᖁᕕᐊᓱᖏᒻᒪᑎᒃ. 
7ᑕᕝᕙ ᐰᕉᑉ ᐊᖓᔪᖅᑳᖁᑎᖏᒃ ᑖᒃᑯᐊᒃ ᐃᓚᒋᕙᓚᐅᖅᑖᖕᓂ ᐊᖓᔪᖅᑳᖓᑕ ᐃᒡᓗᖓᓂ, ᐊᐱᕆᕚᒃ, “ᓱᖕᒪᑦ ᐅᓪᓗᒥ ᖁᕕᐊᓱᖏᑦᑐᐊᓘᕕᓯᒃ?”
8ᑖᒃᑯᐊᒃ ᑭᐅᕘᒃ, “ᐊᑐᓂᑦ ᓯᓐᓇᒃᑑᒪᖅᑲᐅᕗᒍᒃ, ᓇᓪᓕᐊᓐᓂᒡᓘᓐᓃᓪᓕ ᑐᑭᓯᑎᑕᐅᔪᓐᓇᓐᖏᓚᒍᒃ.”
9ᑕᕝᕙ ᐃᒥᖅᑕᐅᓂᐊᖅᑐᓂᒃ ᑲᒪᔨ ᓯᓐᓇᒃᑐᕐᖕᒥᓂᒃ ᐅᖃᓕᖅᐳᖅ ᔫᓯᐱᒧᑦ, ᐅᖃᖅᓗᓂ, “ᓯᓐᓇᒃᑐᖅᑎᓪᓗᖓ ᓇᐹᖅᑐᒥᒃ ᕔᓂᓕᒃᓴᒥᒃ ᓵᓐᓃᑦᑐᖃᖅᐳᖅ, 
10ᑕᕝᕙᓂᓗ ᕔᓂᓕᒃᓴᒥ ᐱᖓᓱᓂᒃ ᐊᕙᓚᖓᔪᖃᖅᐳᖅ; ᐅᖃᐅᔭᖅᑖᑐᐊᕋᒥ ᓄᕗᖏᑎᒍᑦ ᐱᕈᖅᕕᐅᓯᑲᐅᑎᒋᕗᖅ, ᐸᐅᕐᖎᓪᓗ ᕔᓂᒃᓮᑦ ᐱᕈᕇᖅᓗᑎᒃ. 
11ᐰᕉᓪᓗ ᐃᒥᐅᑎᖓᓂᒃ ᑎᒍᒥᐊᕋᒪ; ᑕᕝᕙᓐᖓᑦ ᐸᐅᕐᖓᓂᒃ ᑎᒍᓯᒐᒪ ᐃᑦᑏᔭᓕᖅᐸᒃᑲ ᐰᕉᑉ ᐃᒥᐅᑎᖓᓄᑦ, ᐃᒥᐅᑎᓗ ᐰᕈᒧᑦ ᑐᓂᓪᓗᒍ.”
12ᑕᕝᕙ ᔫᓯᐱ ᑖᑦᓱᒧᖓ ᐅᖃᓕᖅᐳᖅ, “ᐅᓇ ᑕᕝᕙ ᑕᒪᑐᒪ ᑐᑭᖓ: ᐅᑯᐊ ᐱᖓᓱᑦ ᐊᕙᓚᖓᔪᐃᑦ ᑐᑭᖃᖅᐳᑦ ᐅᓪᓗᓂᒃ ᐱᖓᓱᓂᒃ; 
13ᐅᓪᓗᐃᑦ ᐱᖓᓱᑦ ᐊᓂᒍᖅᐸᑕ ᐰᕉᑉ ᑐᑭᑖᖅᕕᒋᔪᒫᖅᐹᑎᑦ ᐅᑎᖅᑎᓪᓗᑎᓪᓗ ᐱᓇᓱᐊᖅᕕᒋᓚᐅᖅᑕᕐᖕᓄᑦ; ᐰᕉᓪᓗ ᐃᒥᐅᑎᖓ ᑖᑦᓱᒧᖓ ᑐᓂᖃᑦᑕᓕᓛᕆᕙᑦ ᓯᕗᓂᖓᓂᑎᑐᑦ, ᑖᑦᓱᒪ ᐃᒥᕐᖕᓂᐊᖅᑕᖏᓐᓂᒃ ᑲᒪᔨᐅᓂᕆᓚᐅᖅᑕᖅᑐᖅ. 
14ᐃᖅᑲᐅᒪᓛᖅᐸᕐᖕᒪ ᖃᓄᐃᖏᑦᓯᐊᓕᕈᕕᑦ, ᕿᓄᕗᖓ ᓈᒃᑭᒋᔪᒫᖅᐸᕐᖕᒪ ᐅᖃᐅᓯᕆᓗᖓᓗ ᐰᕈᒧᑦ, ᐅᕙᓐᖓᑦ ᐊᓂᑎᑕᐅᖁᓪᓗᖓ ᐃᓂᒋᔭᓐᓂᑦ. 
15ᐄᑉᕈᐃᑦ ᓄᓇᖓᓂᑦ ᑎᒡᓕᒐᕆᔭᐅᓪᓗᖓ ᐊᐅᓪᓚᕈᑦᔭᐅᓚᐅᕋᒪ; ᐊᒻᒪᑦᑕᐅᖅ ᑎᒍᔭᐅᑦᔪᑎᒃᓴᒥᒃ ᐱᓚᐅᖅᑎᓐᓇᖓ ᐅᕗᖓ ᑎᒍᔭᐅᓯᒪᕕᖕᒧᐊᖅᑕᐅᓯᒪᓪᓗᖓ.”
16ᓂᐊᖂᔭᓕᐅᖅᑏᓪᓕ ᐊᖓᔪᖅᑳᖓᑦ ᑕᑯᒐᒥ ᑐᑭᓯᓇᖅᓯᑎᑕᐅᔪᑦ ᖁᕕᐊᓇᖅᑑᓂᖏᓐᓂᒃ, ᔫᓯᐱᒧᑦ ᐅᖃᖅᐳᖅ, “ᐅᕙᖓᑦᑕᐅᖅ ᓯᓐᓇᒃᑐᓚᐅᖅᐳᖓ: ᓂᐊᖁᓐᓂ ᐱᖓᓱᓂᒃ ᐃᕕᐅᔭᕐᖕᓂᒃ ᖃᑯᖅᑕᓂᒃ ᐊᒡᔭᖅᓯᓚᐅᖅᐳᖓ, 
17ᐊᒡᔭᖅᑕᒪ ᖄᖓᓃᓐᓂᖅᐹᖅ ᐃᓗᓕᖃᓚᐅᖅᐳᖅ ᐰᕉᑉ ᓂᕆᔭᒃᓴᖏᓐᓂᒃ ᐆᓯᒪᔪᓂᒃ ᐊᑦᔨᒌᖏᑦᑐᓂᒃ, ᑎᖕᒥᐊᓪᓕ ᑕᕝᕙᓐᖓᑦ ᐃᕕᐅᔭᕐᖕᒥᑦ ᓂᕆᓚᐅᖅᐳᑦ ᓂᐊᑯᕐᖕᒪ ᖄᖓᓃᑦᑐᒥᑦ.”
18ᔫᓯᐱᐅᓪᓗ ᑭᐅᕚ ᐅᖃᐅᑎᓪᓗᒍᓗ, “ᐅᓇ ᑕᕝᕙ ᑕᒪᑐᒪ ᑐᑭᖓ: ᐅᑯᐊ ᐃᕕᐅᔧᑦ ᐱᖓᓱᑦ ᐅᓪᓗᑦ ᐱᖓᓲᕗᑦ; 
19ᐅᓪᓗᐃᑦ ᐱᖓᓱᑦ ᐊᓂᒍᖅᐸᑕ ᐰᕉᑉ ᑐᑭᑖᖅᕕᒋᔪᒫᖅᐹᑎᑦ ᕿᒥᑕᐅᖁᓪᓗᑎᑦ ᓇᐹᖅᑐᒥ! ᑎᖕᒥᐊᓂᓪᓗ ᑎᒦᑦ ᓂᕆᔭᐅᔪᒫᖅᐳᖅ.”
20ᐅᓪᓗᐃᑦ ᐱᖓᓱᑦ ᐊᓂᒍᕐᖕᒪᑕ, ᐰᕈ ᐃᓅᓕᖅᕕᒃᓯᐅᓕᖅᐳᖅ, ᓂᕆᕕᒃᔪᐊᖅᑎᑦᓯᕗᓪᓗ ᐱᔨᒥᓄᑦ ᑕᒤᓐᓄᑦ, ᑐᑭᑖᕈᑎᖃᖅᐳᖅᓗ ᐃᒥᖅᑎᑦᓯᔩᑦ ᑲᒪᔨᖓᓐᓂᒃ ᓂᐊᖂᔭᓕᐅᖅᑏᓪᓗ ᑲᒪᔨᖓᓐᓂᒃ ᐱᔨᖏᑕ ᐊᑯᕐᖓᓐᓂ. 
21ᐃᒥᖅᑎᑦᓯᔩᓪᓗ ᑲᒪᔨᖓᑦ ᐅᑎᖅᑎᑉᐹ ᐃᒥᖅᑎᑦᓯᔨᓄᑦ ᑲᒪᔨᐅᓂᕐᖕᒧᑦ, ᐰᕉᑉ ᐃᒥᕐᖕᓂᐊᖅᑕᖓᓂᒃ ᑐᓂᓯᖃᑦᑕᖁᓪᓗᒍ ᑖᑦᓱᒧᖓ; 
22ᓂᐊᖂᔭᓕᐅᖅᑏᓪᓕ ᑲᒪᔨᖓ ᕿᒥᑕᐅᑎᑉᐹ, ᓲᖅᓗ ᔫᓯᐱᐅᑉ ᑐᑭᓯᓇᖅᑎᑦᓯᓂᕆᓚᐅᖅᑕᖓᑐᑦ ᑖᒃᑯᓄᖓ. 
23ᐃᒥᖅᑎᑦᓯᔩᓪᓕ ᑲᒪᔨᖓᑕ ᔫᓯᐱ ᐃᖅᑲᐅᒪᓚᐅᓐᖏᓛ, ᐳᐃᒍᑦᓯᐊᖅᓗᒍᓗ.
