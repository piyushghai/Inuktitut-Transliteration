1ᐅᓪᓗᐃᑦ ᐱᖓᓱᑦ ᐊᓂᒍᖅᑎᓪᓗᒋᑦ ᑍᕕᑎᒃᑯᑦ ᐃᓚᖏᓪᓗ ᑎᑭᑉᐳᑦ ᔨᒡᓛᒡᒧᑦ, ᑕᑯᓪᓗᑎᒡᓗ ᐊᒪᓕᑬᑎᒥᐅᑦ ᐅᓇᑕᕆᐊᖅᓯᒪᓂᕕᓂᖏᓐᓂᒃ ᔫᑕᐅᑉ ᓯᕿᓂᖓᓃᑦᑐᒧᑦ ᓂᒋᑉᒧᑦ ᔨᒡᓛᒡᒧᓪᓗ. ᓵᓚᒋᒐᒥᐅᒡᓗ ᓄᓇᓕᖓᑦ ᐃᑯᐊᓪᓚᒃᑕᐅᓐᓂᖅᓱᓂ, 
2ᐊᕐᖕᓇᓕᒫᓪᓗ ᑎᒍᔭᐅᓪᓗᑎᒃ; ᐃᓚᓕᒫᖏᓪᓗ ᑍᑲᓃᑦᑐᑦ ᑎᒍᔭᐅᓪᓗᑎᒃ, ᐊᖏᔪᑦ ᒥᑭᔪᓪᓗ; ᓇᓪᓕᐊᓐᓂᒃ ᑐᖁᑦᓯᓐᓂᖏᑦᑑᒐᓗᐊᑦ, ᑭᓯᐊᓂ ᐊᐅᓪᓚᐅᑦᔨᔪᕕᓂᐅᓪᓗᑎᒃ ᐊᐅᓪᓚᓕᕋᒥᒃ. 
3ᑍᕕᑎᒃᑯᑦ ᐃᓚᖏᓪᓗ ᐃᒡᓗᒐᓴᖕᓄᑦ ᑎᑭᓐᓇᒥᒃ, ᑕᑯᕗᑦ ᓄᓇᓕᖓ ᐃᑯᐊᓪᓚᒃᑕᐅᔪᕕᓂᖅ ᓄᓕᐊᖏᓪᓗ ᐃᕐᖕᓂᖏᓪᓗ ᐸᓂᖏᓪᓗ ᐊᐅᓪᓚᐅᑦᔭᕕᓂᐅᓪᓗᑎᒃ. 
4ᑕᕝᕙ ᑍᕕᑎᒃᑯᑦ ᐃᓚᖏᓪᓗ ᓂᐱᖃᖅᓗᑎᒃ ᕿᐊᓕᖅᐳᑦ, ᑭᐊᖏᓐᓇᓚᐅᖅᐳᓪᓗ ᑕᖃᓂᕐᖕᒧᑦ ᕿᐊᔪᓐᓁᓪᓕᒐᒥᒃ ᑭᓯᐊᓂ ᓄᖅᑲᖅᓗᑎᒃ. 
5ᑍᕕᑎᐅᓪᓗ ᓄᓕᐊᖏᒃ ᒪᕐᕉᒃ ᐊᐅᓪᓚᕈᑦᔭᐅᓐᓂᖅᓱᑎᒃ, ᐊᕼᐃᓄᐊᒻᓗ ᔨᔭᕆᐅᓪᒥᐅᑕᖅ, ᐊᐱᒊᓕᓗ ᓁᐳᓕᐅᑉ ᓄᓕᐊᕕᓂᖓ ᑳᕐᒥᐅᓪᒥᐅᑕᖅ.
6ᑍᕕᑎ ᐅᖁᒤᒃᓴᒻᒪᕆᓕᓚᐅᖅᐳᖅ; ᐃᓚᖏᑦ ᐊᒡᓛᑦ ᐅᖃᓕᓚᐅᖅᐳᑦ ᒥᓪᓗᐊᕆᔪᒪᓪᓗᒍ, ᐃᓄᓕᐊᒪᑦ ᓂᓐᖓᐅᒪᓂᖃᒻᒪᕆᓕᓚᐅᕐᖕᒪᑕ ᐊᓯᐅᔨᓂᑎᒃ ᕿᑐᕐᖓᒥᖕᓂᒃ ᐱᑦᔪᑎᖃᖅᓗᑎᒃ. ᑍᕕᑎᓕ ᒎᑎᖓᑕ ᐊᑕᓂᐅᑉ ᓴᐱᖏᓐᓂᕐᖕᒥᒃ ᑐᓂᓚᐅᖅᐹ. 
7ᑍᕕᑎᐅᓪᓗ ᐊᐰᐊᑕ ᐊᕼᐃᒥᓕᐅᑉ ᐃᕐᖕᓂᖓ, ᑐᓂᕐᕈᓯᖅᑎᑦᓯᔨ ᐅᖃᐅᑎᕚ, “ᓴᒡᕕᖕᒥᐅᑕᖅ ᕾᓚᐅᕈᒃ,” ᐊᐰᐊᑕᐅᓪᓗ ᑐᓂᕚ ᑍᕕᑎᒧᑦ. 
8ᑍᕕᑎᐅᓪᓗ ᐊᑕᓂᖅ ᐊᐱᕆᕚ, “ᒪᓕᒃᓴᕈᓐᓇᖅᐸᒃᑳ ᐅᓇᑕᕆᐊᓚᐅᖅᑐᑦ? ᐊᓐᖑᑎᔪᓐᓇᖅᐳᖔ?”
9ᑕᕝᕙ ᑍᕕᑎᒃᑯᑦ ᐊᐅᓪᓚᖅᐳᑦ, ᐃᓚᖃᖅᓗᓂ ᐊᖑᑎᓂᒃ 600-ᓂᒃ, ᐱᓱᐊᕆᐅᓪᓗ ᑰᖓᓄᑦ ᑎᑭᐅᑎᒐᒥᒃ, ᐃᓚᖏᑦ ᑕᕝᕗᖓ ᕿᒪᒃᑕᐅᕗᑦ. 
10ᑍᕕᑎᓕ ᑲᔪᓯᕗᖅ 400-ᓂᒃ ᐃᓚᖃᖅᓗᓂ; ᑍᒃᑯᐊ ᐃᓚᖏᑦ 200-ᑦ ᕿᒪᒃᑕᐅᓚᐅᖅᐳᑦ, ᑰᖕᒥᒃ ᐱᓱᐊᕆᒥᒃ ᐃᑳᕆᐊᒃᓴᖅ ᐊᔪᓕᓚᐅᕐᖕᒪᑕ ᑕᖃᒪᓗᐊᒧᑦ. 
11ᐊᖑᑏᑦ ᑍᕕᑎᒦᑦᑐᑦ ᑕᑯᕗᑦ ᓄᑲᑉᐱᐊᒥᒃ ᐃᑦᔨᑉᑎᒥᐅᑕᕐᖕᒥᒃ ᓄᓇᑐᐃᓐᓇᒦᑎᓪᓗᒍ ᑍᕕᑎᒧᐊᕈᑎᕚᓪᓗ; ᓂᕆᑎᑉᐹᑦ ᐃᒥᖅᑎᓪᓗᒍᓗ, 
12ᐸᐅᕐᖓᕕᓂᕐᖕᓂᒡᓗ ᐸᓂᖅᑐᓂᒃ, ᒪᕐᕉᖕᓂᒡᓗ ᐸᐅᕐᖓᐅᔮᖕᓂᒃ. ᓂᕆᔭᕇᕋᒥᓗ, ᓄᑭᒃᑖᖅᐳᖅ; ᓂᕆᓚᐅᕐᖕᓂᖏᑦᑐᖅ ᐃᒥᓚᐅᕐᖕᓂᕋᓂᓗ ᐅᓪᓗᓂᒃ ᐱᖓᓱᓂᒃ. 
13ᑕᕝᕙ ᑍᕕᑎᐅᑉ ᐊᐱᕆᕚ, “ᑭᓇᒦᒃ ᐊᖓᔪᖅᑳᖃᖅᐲᑦ, ᓇᓂᒥᐅᑕᐅᕕᓪᓘ?”
14ᐅᓇᑕᕆᐊᓚᐅᖅᐳᒍᑦ ᓯᕆᑍᑎᓄᑦ ᔫᑕᐅᑉ ᓯᕿᓂᖓᓃᑦᑐᒧᑦ ᓂᒋᑉᒧᑦ ᑬᓚᐱᐅᓪᓗ ᓄᓇᖁᑎᖓᓄᑦ, ᔨᒡᓛᒡᒥᐅᓪᓗ ᐃᑯᐊᓪᓚᓚᐅᖅᐸᕗᑦ.”
15ᑍᕕᑎᐅᑉ ᐊᐱᕆᕚ, “ᑍᒃᑯᓄᓐᖓᐅᑎᔪᓐᓇᖅᐱᖔ ᐅᓇᑕᕆᐊᓚᐅᖅᑐᓄᑦ?”
16ᑕᕝᕙ ᑕᓯᐅᓚᐅᖅᐰᑦ ᑍᕕᑎᒃᑯᑦ ᑍᒃᑯᓄᖓ.
17ᖃᐅᑎᓪᓗᒍ ᖃᐅᒻᒪᓕᖅᑎᓪᓗᒍ ᑍᕕᑎᐅᑉ ᐅᓇᑕᕆᐊᓚᐅᖅᐰᑦ ᐅᓇᑕᓚᐅᖅᐰᓪᓗ ᐅᓐᓄᒧᑦ ᑎᑭᓪᓗᒍ; ᐅᕕᒃᑬᓪᓕ 400-ᑦ ᕿᒪᒃᓯᓚᐅᖅᐳᑦ ᑳᒥᓕᒃᑎᒍᑦ, ᐊᓯᓕᒫᖏᓪᓕ ᐊᖑᑎᑦ ᑐᖁᑕᐅᓚᐅᖅᐳᑦ. 
18ᑍᕕᑎᐅᓪᓗ ᐅᑎᖅᑎᓚᐅᖅᐰᑦ ᐊᒪᓕᑬᑎᑦ ᑎᒍᔭᕕᓂᓕᒫᖏᑦ; ᓄᓕᐊᖕᓂᓗ ᒪᕐᕉᒃ ᓴᐳᑎᓚᐅᕆᕔᒃ. 
19ᓱᓇᒥᒡᓘᓐᓃᑦ ᐊᓯᐅᔨᓚᐅᓐᖏᓚᑦ, ᐊᖏᔪᓂᒃ ᒥᑭᔪᓂᒡᓗ, ᑍᕕᑎᐅᑉ ᐅᑎᖅᑎᓚᐅᖅᐰᑦ ᐃᓄᖁᑎᖏᑕ ᐃᕐᖕᓂᖏᑦ ᐸᓂᖏᓪᓗ, ᐊᓯᓕᒫᖏᓪᓗ ᐱᖁᑏᑦ ᐊᒫᓕᑬᒥᐅᑦ ᑎᒍᔭᕕᓂᓕᒫᖏᑦ. 
20ᑍᕕᑎᐅᑦᑕᐅᖅ ᐅᑎᖅᑎᓚᐅᕆᕔᑦ ᐆᒪᔪᓕᒫᑦ; ᐃᓄᖁᑎᖏᑕᓗ ᐃᒻᒧᒃᓯᐅᒊᑦ ᓯᕗᓕᕆᓪᓗᒋᑦ ᐱᓱᒃᑎᓚᐅᖅᐰᑦ ᐅᖃᓪᓗᑎᒡᓗ, “ᐅᑯᐊ ᑍᕕᑎᐅᑉ ᓵᓚᖃᐅᓯᐊᖏᑦ.”
21ᑕᕝᕙ ᑍᕕᑎ ᐅᑎᖅᐳᖅ ᑍᒃᑯᓄᖓ ᐊᖑᑎᓄᑦ 200-ᓄᑦ, ᓴᓐᖐᓗᐊᓕᕐᖕᓂᕐᖕᒧᑦ ᐃᓚᐅᔪᓐᓁᓪᓕᓚᐅᖅᑐᓄᑦ ᑰᒃᑯᑦ ᐱᓱᐊᕆᒥᒃ ᐃᑳᕆᐊᒃᓴᖅ; ᑖᒃᑯᐊ ᐸᕐᕆᐊᓚᐅᖅᐳᑦ ᑍᕕᑎᒥᒃ ᐃᓚᖏᓐᓂᒡᓗ; ᑍᕕᑎᐅᓪᓗ ᐅᐸᒃᑲᒥᒋᑦ ᑐᓐᖓᓱᒃᑎᑉᐰᑦ. 
22ᐃᓱᒪᑦᓯᐊᖏᑦᑐᓪᓕ ᑐᑭᖃᑦᓯᐊᖏᑦᑐᓪᓗ ᐊᖑᑏᑦ ᐃᓚᖏᑦ ᑍᕕᑎᒧᑦ ᐃᓚᐅᓚᐅᖅᑐᒃ ᐅᖃᖅᐳᑦ, “ᐅᕙᑦᑎᓐᓂᖑᑯᐊ ᐃᓚᐅᓚᐅᖏᑦᑐᑦ, ᐱᑖᑦᑎᓐᓂᒃ ᐱᑖᖅᑐᒃᓴᐅᖏᑦᑐᑦ, ᓄᓕᐊᑎᒃ ᕿᑐᕐᖓᑎᒡᓗ ᐱᑐᐃᓐᓇᖅᓗᒋᑦ, ᐊᐅᓪᓚᖅᑐᒃᓴᐅᕗᑦ.”
23ᑍᕕᑎᓕ ᑭᐅᕗᖅ, “ᖃᑕᓐᖑᑎᒃᑳ ᑍᒤᓕᐅᕈᑎᖃᖅᑐᒃᓴᐅᓐᖏᓚᓯ ᐊᑕᓂᐅᑉ ᑐᓂᕐᕈᑎᒋᔭᖏᓐᓂᒃ ᐅᕙᑦᑎᓐᓄᑦ; ᐊᑕᓂᐅᑉ ᓴᐳᑎᓚᐅᖅᐹᑎᒍᑦ ᓵᓚᖃᖅᑎᓪᓗᑕᓗ ᐋᑎᕆᔨᓂᒃ. 
24ᐊᖏᖃᑎᒋᔭᐅᔪᓐᓇᓐᖏᓚᓰ ᑭᓇᒧᓪᓘᓐᓃᑦ? ᐃᓘᓐᓇᑎᒃ ᐊᕕᖃᑎᒌᒃᑐᒃᓴᐅᕗᑦ, ᓇᓪᓕᐊᑦ ᕿᒪᒃᑕᐅᓯᒪᓚᐅᖅᑐᖅ ᑍᒫᓪᓗᐊᖅ ᐱᖃᑕᐅᔪᒃᓴᐅᕗᖅ ᐅᓇᑕᕆᐊᓚᐅᖅᑐᑎᑐᑦ.” 
25ᑍᕕᑎᐅᑉ ᑕᒪᓐᓇ ᑕᕝᕙᓐᖓᑦ ᐱᒋᐊᖅᓗᒍ ᐱᖁᔭᓕᐊᕆᓚᐅᖅᐹ, ᐄᓴᕅᓕᒥᐅᓂᓪᓗ ᑍᒪᓐᖓ ᑕᒪᓐᓇ ᒪᓕᒃᑕᐅᓕᓚᐅᖅᐳᖅ.
26ᑍᕕᑎᓗ ᐅᑎᕋᒥ ᔨᒡᓛᒡᒧᑦ, ᐱᑖᕆᓚᐅᖅᑕᒥ ᐃᓚᖏᓐᓂᒃ ᑐᓂᓯᓚᐅᖅᐳᖅ ᐱᖃᓐᓇᕆᔭᒥᓄᑦ, ᔫᑕᐅᓪᓗ ᐊᖓᔪᖅᑳᖏᓐᓄᑦ, ᐃᒫᒃ ᐅᖃᐅᓯᖅᑕᖃᖅᑐᒥᒃ, “ᐅᓇ ᐃᓕᖕᓄᑦ ᐂᑦᑑᑎᕗᑦ ᐊᑕᓂᕐᖕᒧᑦ ᐊᑭᕋᖅᑐᖅᑐᓂᑦ ᐱᓚᐅᖅᑕᑦᑎᓐᓂᑦ.” 
27ᐅᑯᓄᖓ ᑐᓂᓯᓚᐅᖅᐳᖅ ᐱᑎᓕᒥᐅᓄᑦ, ᕌᒪᑦᒧᑦ ᓂᒡᒋᒦᑦᑐᒧᑦ, ᓄᓇᓕᖕᓄᓪᓗ ᔮᑎᐊᕐᒥᐅᓄᑦ, 
28ᐂᕈᕆᒥᐅᓄᑦ, ᓯᑉᒫᑎᒥᐅᓄᑦ, ᐃᔅᑎᒧᐊᒥᐅᓄᑦ, 
29ᕋᑲᐅᓕᒥᐅᓄᑦ, ᑭᖑᕚᕇᓄᓪᓗ ᔨᕋᒥᐅᓕᒃᑯᓐᓄᑦ, ᑭᓁᑎᒥᐅᓄᓪᓗ, 
30ᕼᐅᕐᒪᒥᐅᓄᑦ, ᐳᐅᐊᕐᐊᓵᓐᒥᐅᓄᑦ, ᐊᑕᒃᒥᐅᓄᓪᓗ, 
31ᕼᐃᐸᕋᓐᒥᐅᓄᑦ, ᓄᓇᓕᓕᒫᓄᑦ ᑐᓂᓯᓚᐅᖅᐳᑦ ᑍᕕᑎᐅᑉ ᐃᓚᖏᑕᓗ ᐅᐸᖃᑦᑕᓚᐅᖅᑕᓕᒫᖏᓐᓄᑦ.
