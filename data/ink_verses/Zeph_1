1ᐊᑕᓂᐅᑉ ᐅᖃᐅᓯᖓ ᔭᐸᓁᐊᒧᑦ ᑎᑭᑉᐳᑦ ᑯᓯᐅᑉ ᐃᕐᖕᓂᖓᓄᑦ, ᑯᔅ ᐊᑖᑕᖃᖅᐳᖅ ᒋᑕᓔᐊᒥᒃ, ᒋᑎᓔᐊᓗ ᐊᑖᑕᖃᖅᐳᖅ ᐊᒪᕅᔭᒥᒃ, ᐊᒪᕅᐊᓗ ᐊᑖᑕᖃᖅᐳᖅ ᕼᐃᔨᑬᐊᒥᒃ, ᑍᑦᓱᒪᓂ ᔫᓮᐊ ᐋᒪᓐᓇᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᖑᑎᓪᓗᒍ ᔫᑕᒥ.
2ᐊᑕᓂᖅ ᐅᖃᖅᐳᖅ, “ᐃᓘᓐᓇᑦᓯᐊᑎᒃ ᓄᖑᓪᓗᒋᑦ ᓄᓇᒦᑦᑐᑦ ᐊᓯᕈᕈᒫᖅᐸᒃᑲ. 
3ᐃᓄᓕᒫᑦ ᐆᒪᔪᓕᒫᓪᓗ ᓄᖑᑦᓱᒫᖅᐸᒃᑲ; ᑎᖕᒥᐊᑉ ᕿᓚᐅᑉ ᐊᑖᓃᑦᑐᑦ, ᐃᖃᓗᐃᓪᓗ ᑕᕆᐅᕐᖕᒦᑦᑐᑦ ᓄᖑᑦᓱᒫᕆᕙᒃᑲ. ᐊᔪᖅᑐᓕᔪᖅ ᓵᓚᒋᔪᒫᖅᐸᒃᑲ; ᐃᓄᐃᑦ ᓄᓇᖅᔪᐊᕐᖕᒦᑦᑐᓕᒫᑦ ᓄᖑᑦᓱᒫᖅᐸᒃᑲ.” ᐊᑕᓂᖅ ᐅᖃᖅᐳᖅ.
4“ᐊᒡᒐᓐᓄ ᓱᒋᐊᕈᒫᖅᐸᒃᑲ ᔫᑕᒥᐅᑦ, ᔪᕉᓴᓚᒥᐅᓕᒫᓪᓗ; ᐰᓕᐅᓪᓗ ᐊᒥᐊᒃᑯᓕᒫᖏᑦ ᓄᖑᑦᓱᒫᖅᐸᒃᑲ ᑕᒫᓐᖓᑦ, ᒎᑎᓐᖑᐊᓖᓪᓗ ᑐᓂᕐᕈᓯᖅᑎᑦᓯᖏᑦ ᐊᑎᖏᑦ ᓄᖑᑎᑦᓱᒫᖅᐸᒃᑲ. 
5ᑐᒃᓯᐊᖅᐸᒃᑐᓪᓗ ᕿᓚᐅᑉ ᐊᑖᓃᑦᑐᓄᑦ ᐃᒡᓗᒥᑦᑕ ᖄᖏᓐᓂ; ᐹᒻᒪᒃᑎᖅᐸᒃᑐᓪᓗ ᐅᖃᕕᒃᓗᑎᒃ ᐊᑕᓂᕐᖕᒧᑦ ᒧᓛᒃᒥᒃ ᒎᑎᓐᖑᐊᒥᒃ ᐱᖃᓯᐅᑦᔨᓪᓗᑎᒃ. 
6ᐊᑕᓂᖕᒥᒡᓗ ᕿᒤᓯᒪᔪᑦ ᒪᓕᒃᑐᕕᓂᐅᒐᓗᐊᖅᓗᑎᒃ, ᐊᑕᓂᕐᖕᒥᒡᓗ ᕿᓂᖏᑦᑐᑦ ᖃᐅᔨᓇᓱᐊᖏᑦᑐᓪᓗ.”
7ᓂᐰᓕᕆᑦᓯ ᐊᑕᓂᐅᑉ ᒎᑎᐅᑉ ᓵᖓᓂ! ᐊᑕᓂᐅᑉ ᐅᓪᓗᖓ ᑎᑭᓕᕐᖕᒪᑦ; ᐊᑕᓂᖅ ᑐᓂᕐᕈᑎᒃᓴᒥᓂᒃ ᐊᑐᐃᓐᓇᕈᐃᓯᒪᓕᕐᖕᒪᑦ ᕾᖁᓯᒪᔭᓂᓗ ᐃᑦᔪᕐᖕᓁᑎᑉᐰᑦ. 
8“ᐅᓪᓗᖅᓗ ᓇᓪᓕᐅᑎᒃᐸᑦ ᐊᑕᓂᐅᑉ ᑐᓂᕐᕈᓯᖅᕕᐊ, ᐊᖓᔪᖅᑳᑦ ᐊᖓᔪᖅᑳᖅᔪᐊᓪᓗ ᐃᕐᖕᓂᖏᑦ ᓱᒋᐊᕈᒫᖅᐸᒃᑲ, ᐊᑐᖅᑐᓪᓗ ᐃᓅᖃᑎᒃᓴᔭᕆᓐᖏᑕᖏᑕ ᒎᑎᓐᖑᐊᓖᑦ ᐊᓐᓄᕌᖏᓐᓂᒃ. 
9ᐅᓪᓗᖅ ᓇᓪᓕᐅᑎᒃᐸᑦ ᐃᑎᖅᑕᖅᕕᒃᑯᑦ ᐊᓪᓗᖅᑐᓕᒫᑦ ᓱᒋᐊᕈᒫᖅᐸᒃᑲ, ᐊᖓᔪᖅᑳᒥᓗ ᐃᒡᓗᖓᓄᐊᖅᑬᔪᑦ ᐱᕋᔭᖕᓂᕐᖕᒥᒃ ᐅᐃᕕᕆᒃᓯᓂᕐᖕᒥᒡᓗ.
10ᐅᓪᓗᖅ ᓇᓪᓕᐅᑎᒃᐸᑦ,” ᐊᑕᓂᖅ ᐅᖃᖅᐳᖅ, “ᕿᐊᓂᖅ ᑐᓴᖅᓴᐅᔪᒫᖅᐳᖅ ᐃᑎᖅᑕᖅᕕᖕᒥᑦ ᐃᖃᓗᖕᒥᒃ ᐊᑎᓕᖕᒥᑦ, ᐅᒡᒍᐊᕐᖕᓂᕐᖕᒧᓪᓗ ᕿᐊᓂᖅ ᑐᓴᖅᓴᐅᔪᒫᖅᐳᖅ ᐃᒡᓗᒐᓮᑦ ᓄᑖᕕᓂᐅᓂᖓᓂᑦ, ᑲᑕᒐᖅᕙᓗᐃᓪᓗ ᐱᖑᕐᖕᓂᑦ ᓂᐱᖅᑯᑐᔪᐊᓘᔪᒫᖅᐳᑦ. 
11ᐅᒡᒍᐊᕐᖕᓂᕐᖕᒧᑦ ᕿᐊᓕᕆᑦᓯ ᒧᐊᕐᑖᒥᐅᖑᔪᓯ, ᑕᐅᖅᓯᔨᓕᒫᑦ ᓄᖑᑕᐅᖕᒪᑕ; ᓯᐅᓪᕙᓂᒡᓗ ᐅᖁᒤᓐᓂᖅᓯᐅᖅᑎᓕᒫᑦ ᓄᖑᑕᐅᖕᒪᑕ.
12ᑕᒪᓐᓇ ᐊᑐᓕᖅᐸᑦ ᔪᕉᓴᓚᒻ ᕿᓂᖅᕕᒋᔪᒫᖅᐸᕋ ᓇᓂᕈᐊᓄᑦ, ᓱᒋᐊᕈᒫᖅᐸᒃᑲᓗ ᐃᒻᒥᖕᓂᒃ ᓈᒻᒪᒐᓱᒋᔪᑦ ᐱᔪᓐᓇᕋᓱᒋᔪᓪᓗ, ᐆᒻᒪᑎᒥᒍᓪᓗ ᐃᓱᒪᔪᑦ, ‘ᐊᑕᓂᖅ ᐱᐅᔪᓂᒃ ᐱᐅᖏᑦᑐᓂᒡᓘᓐᓃᑦ ᐱᓇᓱᐊᕐᖕᓂᐊᓐᖏᓚᖅ.’ 
13ᑍᒤᒻᒪᑦ ᐱᖁᑎᖏᑦ ᐊᖅᓵᕐᖕᓂᒐᐅᔪᒫᖅᐳᑦ, ᐃᒡᓗᖏᓪᓗ ᓯᖁᑦᑎᖅᑕᐅᔪᒫᖅᐳᑦ ᓱᓇᐅᔪᓐᓁᖅᓗᑎᒃ. ᐃᒡᓗᓕᐅᕈᒫᖅᐳᑦ ᐃᓂᒋᓂᐊᓐᖏᑕᒥᖕᓂᒃ; ᕔᓂᒃᓴᓕᐅᕈᒫᖅᐳᑦ ᐃᒥᕐᖕᓂᐊᓐᖏᑕᒥᖕᓂᒃ.”
14ᐊᑕᓂᐅᑉ ᐅᓪᓗᖅᔪᐊᖓ ᖃᒡᓕᓕᖅᐳᖅ, ᖃᓪᓕᕗᖅ ᑎᑭᑦᓴᐅᑎᒋᓕᖅᓗᓂᓗ; ᐊᑕᓂᐅᑉ ᐅᓪᓗᖓᑕ ᓂᐱᖓ ᖃᓯᓕᓇᖅᐳᖅ, ᑕᕝᕙᓂ ᐊᖑᑏᑦ ᐊᔪᖏᑦᑐᐊᓗᐃᑦ ᓂᐱᓕᐊᓘᔪᒫᖅᐳᑦ. 
15ᐅᓪᓗᖅ ᓂᓐᖓᐅᓯᕐᖕᒧᑦ ᐅᓪᓗᕆᔭᐅᔪᒫᖅᐳᖅ, ᐅᖁᒤᑦᑑᓗᓂ ᐃᓱᒪᔮᕐᖕᓇᖅᓗᓂᓗ, ᓯᖁᑦᑎᖅᑕᐅᓂᖅᑕᖃᕈᒫᖅᐳᖅ ᓄᖑᕈᑦᔭᐅᓂᖅᑕᖃᖅᓗᓂᓗ, ᑖᖅᑑᔪᒫᖅᐳᖅ ᖁᕕᐊᓇᖏᓪᓗᓂᓗ, ᓄᕗᔭᖃᕈᒫᖅᐳᖅ ᑖᖅᔪᖓᓗᓂᓗ. 
16ᐅᓪᓘᔪᒫᖅᐳᖅ ᓂᓪᓕᐊᕕᐅᓗᓂ ᑎᑦᑐᓚᐅᑎᓄᑦ ᐅᓇᑕᖅᑐᓪᓗ ᓂᐱᖏᓐᓄᑦ, ᐅᓇᑕᕐᖕᓂᐅᔪᒫᖅᐳᖅ ᐃᒡᓗᒐᓴᖕᓂᒃ ᐊᕙᓗᖅᔪᐊᓕᖕᓂᒃ ᐳᖅᑐᔪᓂᒡᓗ ᓇᐸᔪᓂᒃ.
17ᐃᓄᐃᑦ ᐃᓱᒪᔮᕐᖕᓇᖅᑐᓄᑦ ᑎᑭᑕᐅᑎᑦᓱᒫᖅᐸᒃᑲ, ᐱᓱᓕᕈᒫᖅᐳᑦ ᑕᐅᑐᖏᑦᑐᑎᑐᑦ, ᐊᔪᖅᑐᓕᓚᐅᕐᖕᒪᑕ ᐊᑕᓂᕐᖕᒧᑦ; ᐊᐅᖏᑦ ᑯᕕᔭᐅᔪᒫᖅᐳᑦ ᐃᒥᖅᑎᑐᑦ, ᑎᒥᖏᓪᓗ ᐊᓇᖅᑎᑐᑦ ᑍᒤᓕᕈᒫᖅᐳᑦ.
18ᓯᐅᓪᕕᕆᖁᑎᖏᑕ ᒎᓗᖁᑎᖏᑕᓘᓐᓃᑦ ᐱᐅᓕᔭᐅᔪᓐᓇᕈᒫᓐᖏᓔᑦ ᐊᑕᓂᐅᑉ ᓂᓐᖓᐅᓯᖓᑕ ᐅᓪᓗᖓᓂ. ᓄᓇᖅᔪᐊᓕᒫᖅ ᓄᖑᑕᐅᔪᒫᖅᐳᖅ ᓯᒡᒐᑦᔨᓂᕐᖕᒥᓄᑦ ᓂᓐᖓᐅᒪᓂᖓᑕ ᐃᑯᐊᓚᓂᖓᓄᑦ; ᑲᑉᐱᐊᓇᒃᑲᓐᓂᖅᕕᖃᖏᑦᑐᒧᑦ ᑕᕝᕔᓐᓇᖅ ᓄᖑᑦᓱᒫᖅᐰᑦ ᓄᓇᖅᔪᐊᕐᖕᒥᐅᓕᒫᑦ.
