1ᔩᓱᓯᓗ ᑕᑯᓴᕋᒥ ᐊᒃᓗᐃᑦᑐᓂᒃ ᑕᑯᕗᖅ ᑐᓂᕐᕈᑎᒥᖕᓂᒃ ᐴᖅᓯᖃᑦᑕᖅᑐᓂᒃ ᑐᒃᓯᐊᖅᕕᒡᔪᐊᑉ ᑐᓂᓯᕝᕕᖓᓄᑦ; 
2ᐊᒻᒪ ᑕᑯᒋᕗᖅ ᐅᐃᒡᒐᕐᖕᓂᕐᖕᒥᒃ ᐊᒃᓗᔪᒥᒃ ᑐᓂᓯᔪᒥᒃ ᑮᓇᐅᔮᑯᓘᖕᓂᒃ ᑲᓐᓄᔮᖕᓂᒃ ᒪᕐᕉᖕᓂᒃ. 
3ᔩᓱᓯᓗ ᐅᖃᖅᐳᖅ, “ᓱᓕᔪᒥᒃ ᐅᖃᐅᑎᕙᑦᓯ, ᐅᓇ ᐅᐃᒡᒐᕐᖕᓂᖅ ᐊᒃᓗᔪᖅ ᑐᓂᓯᓂᖅᓴᐅᕗᖅ ᐊᓯᓕᒫᒥᓂᑦ; 
4ᐊᓯᖏᑦ ᑐᓂᓯᖕᒪᑕ ᐊᑐᕐᖕᓂᐊᖏᑕᒥᖕᓂᒃ; ᐅᓇᓕ ᐊᕐᖕᓇᖅ ᐊᔪᖅᓴᖅᑑᒐᓗᐊᖅᓗᓂ ᐱᑦᔪᑎᒃᓴᑐᐊᒥᓂᒃ ᑕᒤᓐᓂᒃ ᑐᓂᓯᕗᖅ.”
5ᐃᓕᓐᓂᐊᖅᑎᖏᑕ ᐃᓚᖏᑦ ᐅᖃᖃᑎᒌᒍᑎᖃᓚᐅᖅᐳᑦ ᑐᒃᓯᐊᖅᕕᒡᔪᐊᕐᖕᒥᒃ, ᑕᑯᒥᓇᕐᖕᓂᖓᓗ ᐅᖃᐅᓯᕆᓪᓗᒍ, ᐅᔭᕅᓪᓗ ᓴᓇᓯᒪᑦᓯᐊᕐᖕᓂᖏᓐᓂᒃ, ᒎᑎᒧᓪᓗ ᑐᓂᕐᕈᑎᒋᔭᐅᕙᒃᑐᑦ ᐱᓪᓗᒋᑦ, ᔩᓱᓯᓕ ᐅᖃᖅᐳᖅ, 
6“ᑕᑯᔭᓯ ᑕᒪᒃᑯᐊ, ᐅᓪᓗᓂ ᓇᓪᓕᐅᑎᔪᒫᖅᑐᓂ ᐅᔭᕋᓕᒫᑦᓯᐊᑦ ᐊᑕᐅᓯᕐᖕᒥᒡᓘᓐᓃᑦ ᐃᓂᒋᔭᒥᓂ ᐃᓕᓯᒪᔪᖃᕈᓐᓃᕈᒫᖅᐳᑦ ᐅᕐᕉᕋᖅᑎᑕᐅᔪᒫᕐᖕᒪᑕ.”
7ᐃᓕᓐᓂᐊᖅᑎᖏᑕᓗ ᐊᐱᕆᕚᑦ, “ᐊᔪᕆᖅᑐᐃᔩ, ᖃᖓ ᑕᒪᒃᑯᐊ ᑍᒤᑦᓱᒫᖅᐸᑦ? ᖃᓄᖅᓗ ᓇᓗᓁᒃᑯᑕᖃᕈᒫᖅᐸᑦ ᑕᒪᒃᑯᐊ ᐱᒋᐊᓕᕈᑎᒃ?”
8ᔩᓱᓯᓗ ᐅᖃᖅᐳᖅ, “ᖃᐅᔨᓴᕆᑦᓯ ᓯᓔᕐᕆᔭᐅᖁᓇᓯ; ᐅᓄᖅᑐᑦ ᑎᑭᑦᓱᒫᕐᖕᒪᑕ ᐅᕙᓐᓄᑦ ᐱᔨᐅᓂᕋᖅᓗᑎᒃ, ᐅᖃᖅᓗᑎᒡᓗ, ‘ᑖᓐᓇᐅᕗᖓ ᙭ᔅᑑᓯ!’ ᐊᒻᒪᓗ, ‘ᒫᓐᓇ ᐱᕕᒃᓴᖓ ᓇᓪᓕᐅᑎᕗᖅ!’ ᑖᒃᑯᐊ ᒪᓕᖕᓂᐊᕋᓯᐅᒃ. 
9ᐅᓇᑕᖅᑐᓂᒡᓗ ᑐᓴᕈᑦᓯ ᓵᓚᒋᖃᑦᑕᐅᑎᓇᓱᒃᑐᓂᒡᓗ, ᓯᕘᕋᓂᐊᕋᓯ; ᑕᒪᒃᑯᐊ ᓯᕗᓪᓕᐅᔭᕆᐊᖃᕐᖕᒪᑕ, ᓯᓚᖅᔫᓪᓕ ᐃᓱᐊ ᓱᓕ ᓇᓪᓕᐅᑎᓐᖏᓚᖅ.”
10ᔩᓱᓯ ᑕᕝᕙ ᐅᖃᓕᖅᐳᖅ, “ᐃᓅᖃᑎᒌᒡᔪᐊᑦ ᐃᓅᖃᑎᒌᒡᔪᐊᓄᑦ ᐊᓯᒥᖕᓄᑦ ᐅᓇᑕᕈᒫᖅᐳᑦ, ᐊᖓᔪᖅᑳᖅᔪᐊᖃᖅᕖᓪᓗ ᐊᓯᒥᖕᓄᑦ ᐊᖓᔪᖅᑳᖅᔪᐊᖃᖅᕕᖕᓄᑦ ᐅᓇᑕᕈᒫᖅᐳᑦ; 
11ᓄᓇᓗ ᐊᖏᔪᓂᒃ ᓴᔪᒃᐱᓗᖃᑦᑕᕈᒫᖅᐳᖅ ᓇᐅᒃᑯᑐᐃᓐᓇᖅ, ᑳᖕᓇᖅᑐᐊᓘᖃᑦᑕᖅᓗᓂ ᓇᓂᑐᐃᓐᓇᖅ ᐋᓐᓂᐊᓇᖅᑐᖃᖅᐸᒡᓗᓂᓗ; ᑲᑉᐱᐊᓇᖅᑐᓂᒡᓗ ᖃᐅᔨᔭᕆᐅᕐᖕᓇᖅᑐᓂᒡᓗ ᓴᖅᑭᑦᑐᖃᕈᒫᖅᐳᖅ ᕿᓚᖕᒥᑦ. 
12ᑕᒪᒃᑯᐊᓕ ᐱᓚᐅᖅᑳᖅᑎᓐᓇᒋᑦ ᑎᒍᔭᐅᔪᒫᖅᐳᓯ, ᐊᑭᕋᖅᑐᖅᑕᐅᓗᓯᓗ, ᐋᑕᐅᔪᒫᖅᐳᓯᓗ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖏᓐᓄᑦ ᑎᒍᔭᐅᓯᒪᕕᖕᒧᐊᖅᑕᐅᔪᒫᖅᐳᓯᓗ, ᐊᖓᔪᖅᑳᖅᔪᐊᓄᓪᓗ ᐊᐅᓚᑦᓯᔨᓄᓪᓗ ᐱᑎᑕᐅᔪᒫᖅᐳᓯ ᐅᕙᖓ ᐱᑦᔪᑎᒋᓗᖓ. 
13ᑍᒤᑕᐅᓕᖅᑎᓪᓗᓯ ᐱᕕᒃᓴᖃᓕᕈᒫᖅᐳᓯ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᐅᖃᐅᓯᖃᕈᓐᓇᖅᓗᓯ. 
14ᐃᓱᒪᔮᕐᖕᓂᐊᕋᓯ, ᖃᓄᖅ ᐅᖃᐅᓯᒃᓴᖃᕐᖕᓂᐊᕐᖕᒪᖔᑦᓯ; 
15ᐅᕙᖓ ᐅᖃᐅᓯᒃᓴᖃᖅᑎᑦᓱᒫᖅᐸᑦᓯ ᓯᓚᑐᓂᖃᖅᑎᓪᓗᓯᓗ, ᐊᑭᕋᖅᑐᖅᑎᑦᓯᓐᓂᓪᓘᓐᓃᑦ ᐊᑭᕋᖅᑐᖅᑕᐅᔪᓐᓇᕈᒫᓐᖏᓚᓯ ᑭᒡᒍᓯᒃᓮᕈᑦᔨᔪᒫᖅᐳᓯᓕ ᑖᒃᑯᓂᖓ. 
16ᑎᒍᔭᐅᑎᑕᐅᔪᒫᖅᐳᓯᓗ ᐊᖓᔪᖅᑳᑦᓯᓐᓂᑦ, ᖃᑕᓐᖑᑎᑦᓯᓐᓂᓪᓗ, ᐃᓚᑦᓯᓐᓂᓪᓗ ᓇᖕᒥᓂᑦᓯᓐᓂᑦ, ᐃᓚᓐᓈᕆᔭᑦᓯᓐᓂᓪᓗ, ᐃᓚᖏᓪᓗ ᐃᓚᓯ ᑐᖁᑕᐅᔪᒫᖅᐳᑦ. 
17ᑕᒤᓐᓄᓪᓗ ᐆᒥᒋᔭᐅᔪᒫᖅᐳᓯ ᐅᕙᖓ ᐱᑦᔪᑎᒋᓗᖓ, 
18ᓂᐊᖁᑦᓯᓐᓂᓪᓗ ᓄᔭᓯᓐᓂᒃ ᐊᓯᐅᔪᖃᕐᖕᓂᐊᓐᖏᓚᖅ. 
19ᕿᓄᐃᓵᕐᖕᓂᑦᓯᓐᓄᑦ ᑭᓯᐊᓂ ᐃᓕᑦᓯᓐᓂᒃ ᐱᐅᓕᔪᒫᖅᐳᓯ.”
20“ᔪᕉᓴᓚᒻ ᑕᑯᒍᑦᓯᐅᒃ ᐅᓇᑕᖅᑐᒃᓴᓄᑦ ᐊᕙᓗᔭᐅᓯᒪᔪᖅ, ᖃᐅᔨᔪᒫᖅᐳᓯ ᑕᕝᕙ ᐊᓯᕈᖅᑕᐅᕕᒃᓴᖓ ᖃᒡᓕᖕᒪᑦ. 
21ᑕᕝᕙ ᑍᒤᓕᖅᐸᑦ ᔫᑎᐊᒥ ᓄᓇᖃᖅᑐᑦ ᖃᖅᑲᓄᑦ ᕿᒫᔭᕆᐊᖃᓕᕈᒫᖅᐳᑦ, ᐃᒡᓗᒐᓴᒡᔪᐊᓂᓗ ᓄᓇᖃᖅᑐᑦ ᐊᐅᓪᓚᕆᐊᖃᓕᖅᓗᑎᒃ, ᐃᒡᓗᒐᓴᒡᔪᐊᓪᓗ ᐊᓯᐊᓂ ᓄᓇᖃᖅᑐᑦ ᐃᒡᓗᒐᓴᒡᔪᐊᓄᑦ ᐃᑎᕋᓱᐊᖅᑐᒃᓴᐅᓐᖏᓚᑦ. 
22ᑖᒃᑯᐊ ᐅᓪᓗᐃᑦ ᓱᒋᐊᖅᑕᐅᕕᐅᖕᒪᑕ, ᐊᒡᓚᖕᓂ ᐅᖃᐅᓯᐅᓯᒪᔪᓕᒫᑦ ᓇᓚᐅᓯᖁᓪᓗᒋᑦ. 
23ᐊᖏᔪᒥᒃ ᑲᑉᐱᐊᓇᕈᒫᖅᐳᖅ ᑖᒃᑯᓇᓂ ᐅᓪᓗᓂ ᐊᕐᖕᓇᓄᑦ ᓯᖕᒊᔪᓄᑦ, ᓄᑕᕋᓛᖃᖅᑐᓄᓪᓗ! ᓄᓇᖅᔪᐊᕐᖕᒥ ᑲᑉᐱᐊᓇᖅᑐᖃᕈᒫᕐᖕᒪᑦ ᐊᖏᔪᒥᒃ ᒎᑎᐅᓪᓗ ᓂᓐᖓᐅᓯᖓ ᑎᑭᐅᑎᔪᒫᕐᖕᒪᑦ ᐃᓄᖕᓄᑦ ᑖᒃᑯᓄᖓ. 
24ᐃᓚᖏᑦ ᓴᕕᒡᔪᐊᒧᑦ ᑐᖁᑕᐅᔪᒫᖅᐳᑦ, ᐃᓚᖏᓪᓗ ᑎᒍᔭᐅᓗᑎᒃ ᐊᐅᓪᓚᕈᑦᔭᐅᔪᒫᖅᐳᑦ ᐃᓅᖃᑎᒌᒡᔪᐊᓕᒫᓄᑦ; ᔫᑎᐅᖏᑦᑐᓪᓗ ᔪᕉᓴᓚᒥ ᓄᓇᑖᕈᒫᖅᐳᑦ, ᐱᕕᒃᓴᖓᑦ ᐃᓱᓕᓚᐅᖏᓐᓂᖓᓂ.”
25“ᑲᒪᓇᖅᑐᖃᕈᒫᖅᐳᖅ ᓯᕿᓂᕐᖕᒥ ᑕᖅᑭᕐᖕᒥᓗ ᐅᓪᓗᕆᐊᓂᓗ, ᓄᓇᖅᔪᐊᕐᖕᒥᓗ ᐃᓅᖃᑎᒌᒡᔪᐊᓕᒫᑦ ᓇᓗᓕᕐᖕᓇᖅᑐᒦᑦᓱᒫᖅᐳᑦ ᑲᑉᐱᐊᓱᒻᒪᕆᒡᓗᑎᒡᓗ ᐃᒪᖅᔪᐊᑉ ᐃᒃᑑᓕᔮᕐᖕᓂᖓᓄᑦ ᐃᖏᐅᓕᐊᓗᖕᓄᓪᓗ. 
26ᐃᓄᐃᑦ ᓄᑭᖃᕈᓐᓃᕈᒫᖅᐳᑦ ᑲᑉᐱᐊᓱᖕᓂᕐᖕᒧᑦ ᐅᑕᖅᑭᓂᕐᖕᒧᓪᓗ ᓄᓇᖅᔪᐊᕐᖕᒧᑦ ᑎᑭᑉᐸᓪᓕᐊᔪᓂᒃ; ᕿᓚᐅᑉ ᐱᔪᓐᓇᕐᖕᓂᖏᑦ ᐊᐅᓚᑕᐅᔪᒫᕐᖕᒪᑕ. 
27ᑕᕝᕙ ᐃᓅᑉ ᐃᕐᖕᓂᖓ ᑕᑯᔪᒫᖅᐹᑦ ᓄᕗᔭᑎᒍᑦ ᕾᔪᖅ ᐱᔪᓐᓇᕐᖕᓂᖅᔪᐊᖃᖅᑐᖅ ᓂᖅᑐᕐᖕᓇᕐᖕᓂᖅᔪᐊᖃᖅᓗᓂᓗ. 
28ᑕᒪᒃᑯᐊ ᐱᕙᓪᓕᐊᓕᖅᐸᑕ, ᖁᒻᒧᑦ ᑕᑯᓴᓕᕆᑦᓯ, ᐱᐅᓕᔭᐅᕕᒃᓴᓯ ᖃᒡᓕᖕᒪᑦ.”
29ᔩᓱᓯᐅᓪᓗ ᐊᑦᔨᐅᔪᒥᒃ ᐅᖃᐅᑎᕔᑦ, “ᓇᐹᖅᑐᖅ ᐸᐅᕐᖓᓕᒃ ᐃᓱᒪᒋᓕᖅᓯᐅᒃ, ᓇᐹᖅᑐᓕᒫᓪᓗ ᐊᓯᖏᑦ. 
30ᐅᖃᐅᔭᖏᑦ ᐱᕈᓕᖅᐸᑕ, ᖃᐅᔨᒪᕗᓯ ᐊᐅᔭᓪᓚᕆᓐᖑᕐᖕᓂᐊᖅᑐᖅ ᖃᓂᑦᑑᓕᕐᖕᒪᑦ. 
31ᑍᒫᒃᑕᐅᖅ, ᑕᒪᒃᑯᐊ ᐱᕙᓪᓕᐊᔪᑦ ᑕᑯᓕᕈᑦᓯᐅᒃ, ᖃᐅᔨᒪᓂᐊᖅᐳᓯ ᒎᑎᐅᑉ ᐊᑕᓂᐅᕕᖓ ᖃᓂᑦᑑᓕᕐᖕᒪᑦ.
32ᓱᓕᔪᒥᒃ ᐅᖃᐅᑎᕙᑦᓯ, ᑕᒪᒃᑯᐊᓕᒫᑦ ᓇᓪᓕᐅᑎᔪᒫᖅᐳᑦ ᐃᓄᐃᑦ ᒫᓐᓇ ᐃᓅᔪᑦ ᑐᖁᔪᐃᓐᓇᐅᓚᐅᖅᑳᖅᑎᓐᓇᒋᑦ. 
33ᕿᓚᒡᓗ ᓄᓇᖅᔪᐊᖅᓗ ᓄᖑᔪᒫᖅᐴᒃ, ᐅᖃᐅᓯᒃᑲᓕ ᓄᖑᓚᐅᖅᓯᒪᓂᐊᓐᖏᓚᑦ.”
34“ᖃᐅᔨᓴᑦᓯᐊᕆᑦᓯ ᐃᓕᑦᓯᓐᓂᒃ ᐆᒻᒪᑎᓯ ᐅᖁᒤᓕᑎᑕᐅᖁᓇᒋᑦ ᓂᕆᓗᐊᕐᖕᓂᕐᖕᒧᑦ ᐃᒥᓗᐊᕐᖕᓂᕐᖕᒧᓪᓗ ᐃᓅᓯᐅᓪᓗ ᐃᓱᒪᔮᕈᑎᖏᓐᓄᑦ, ᐅᓪᓗᒧᑦ ᑍᑦᓱᒧᖓ ᐅᐸᓗᐃᔭᐅᖁᓇᓯ ᓂᒐᖅᑎᑕᐅᔪᑎᑐᑦ. 
35ᑕᒪᓐᓇ ᑎᑭᑦᓱᒫᕐᖕᒪᑦ ᐃᓄᓕᒫᓄᑦ ᓄᓇᖅᔪᐊᕐᖕᒦᑦᑐᓄᑦ. 
36ᑍᒪᓐᖓᑦ ᖃᐅᔨᓴᑦᓮᓐᓇᕆᑦᓯ, ᑐᒃᓯᐊᖃᑦᑕᖅᓗᓯᓗ ᐱᔪᓐᓇᕐᖕᓂᖃᖅᑎᑕᐅᖁᓪᓗᓯ ᐊᓐᓇᒍᓐᓇᖁᓪᓗᓯ ᑕᒪᒃᑯᐊ ᐱᔪᒫᖅᑐᑦ ᐊᑐᓕᖅᐸᑕ, ᓇᖏᕈᓐᓇᖁᓪᓗᓯᓗ ᐃᓅᑉ ᐃᕐᖕᓂᖓᑕ ᓵᖓᓂ.”
37ᖃᐅᑕᒫᓪᓗ ᔩᓱᓯ ᐊᔪᕆᖅᑐᐃᖃᑦᑕᖅᐳᖅ ᑐᒃᓯᐊᖅᕕᒡᔪᐊᕐᖕᒥ, ᐅᓐᓄᒑᖓᓪᓕ ᐊᓂᕙᒃᓗᓂ ᐅᓐᓄᐊᓕᒫᖅ ᖃᖅᑲᒦᑉᐸᒃᓗᓂ ᓇᐹᖅᑐᓕᖕᒥ ᐅᖅᓱᒃᓴᓕᖕᓂᒃ. 
38ᖃᐅᑕᒫᓪᓗ ᐅᓪᓛᕌᖅᔪᒃᑯᑦ ᐃᓄᓕᒫᑦ ᑐᒃᓯᐊᖅᕕᒡᔪᐊᕐᖕᒧᐊᖃᑦᑕᖅᐳᑦ ᑐᓵᔭᖅᑐᖅᓗᑎᒃ ᑖᑦᓱᒥᖓ.
