1ᐅᖃᐅᓰᑦ ᐃᑦᔨᑉᑎᒥᐅᑦ ᐱᓪᓗᒋᑦ, ᑕᑯᓕᖅᓯᐅᒃ ᐊᑕᓂᖅ ᓄᕗᔭᒥ ᓱᒃᑲᓕᔪᒥ ᐃᑭᒪᓗᓂ ᐃᑦᔨᑉᑎᒧᑦ ᑎᑭᓕᖅᑐᖅ; ᐃᑦᔨᑉᑎᒥᐅᑦ ᒎᑎᓐᖑᐊᖏᑦ ᓴᔪᒍᒫᖅᐳᑦ ᑖᑦᓱᒪ ᓇᔪᖅᑕᖓᓂ, ᐃᑦᔨᑉᑎᒥᐅᓪᓗ ᐆᒻᒪᑎᖏᑦ ᐊᐅᒃᑐᑎᑐᑦ ᑍᒤᑦᓱᒫᖅᐳᑦ ᐃᓗᖏᓐᓂ. 
2ᐃᑦᔨᑉᑎᒥᐅᑦ ᓵᓐᖓᑎᑦᓱᒫᖅᐸᒃᑲ ᐃᓅᖃᑎᒥᖕᓂᒃ, ᐅᓇᑕᓕᕈᒫᖅᐳᑦ, ᐊᖑᑏᑦ ᓄᑲᕇᑦ ᐃᒻᒥᖕᓄᑦ ᐅᓇᑕᓕᖅᓗᑎᒃ, ᓯᓚᖅᑲᑎᒌᑦ ᓯᓚᖅᑲᑎᒥᖕᓄᑦ ᐅᓇᑕᓕᖅᓗᑎᒃ, ᐃᒡᓗᒐᓴᒡᔪᐊᒥᐅᑦ ᐃᒡᓗᒐᓴᒡᔪᐊᒥᐅᓂᒃ ᐊᓯᒥᖕᓂᒃ ᐅᓇᑕᓕᖅᓗᑎᒃ, ᐊᖓᔪᖅᑳᖅᔪᐊᖃᖅᕖᓪᓗ ᐊᖓᔪᖅᑳᖅᔪᐊᖃᖅᕕᖕᒥᒃ ᐊᓯᒥᖕᓂᒃ ᐅᓇᑕᓕᖅᓗᑎᒃ. 
3ᐃᑦᔨᑉᑎᒥᐅᑦ ᐃᓕᖅᑯᓯᖏᑦ ᐊᑐᕈᓐᓃᕈᒫᖅᐳᑦ ᑖᒃᑯᓇᓂ, ᐱᓇᓱᐊᕈᒪᔭᖏᓐᓂᒡᓗ ᓇᓗᓕᖅᑎᑦᓱᒫᖅᐸᒃᑲ; ᒎᑎᓐᖑᐊᒥᖕᓂᒃ ᐊᖓᒃᑯᓂᒡᓗ ᐃᑲᔪᖅᑎᖃᕋᓱᐊᓕᕈᒫᖅᐳᑦ, ᑐᖁᖓᔪᓪᓗ ᐊᓂᕐᖕᓂᖏᓐᓂᒃ ᐱᓇᓱᐊᖃᑦᑕᖅᑐᓂᒃ ᐊᖓᒃᑰᓇᓱᐊᖅᑐᓂᒡᓗ ᑕᑎᖃᕋᓱᓕᕈᒫᖅᐳᑦ. 
4ᐃᑦᔨᑉᑎᒥᐅᑦ ᐊᐅᓚᑕᐅᑎᑦᓱᒫᖅᐸᒃᑲ ᐊᖓᔪᖅᑳᖅᔪᐊᕐᖕᒧᑦ ᐊᒃᓱᕈᕐᖕᓇᖅᑐᒦᑎᑦᓯᔪᒧᑦ; ᐊᖓᔪᖅᑳᖅᔪᐊᕐᖕᒧᓪᓗ ᑲᑉᐱᐊᓱᒃᑎᑦᓯᔪᒧᑦ ᐊᖓᔪᖅᑲᐅᕕᐅᑎᑦᓱᒫᖅᐸᒃᑲ, ᐊᑕᓂᖅ ᐅᖃᖅᐳᖅ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ. 
5ᑰᒑᓗᒃ ᓁᓕ ᓴᓗᐊᕈᒫᖅᐳᖅ, ᑰᒃ ᐃᒤᖅᓯᒪᓕᖅᓗᓂ ᐸᓂᖅᓯᒪᓕᕈᒫᖅᐳᖅ. 
6ᑰᖕᒥ ᐅᒥᐊᖅᔪᐊᓄᑦ ᐊᖅᑯᑎᓕᐊᕆᓯᒪᔪᑦ ᑎᐱᓗᓕᕈᒫᖅᐳᑦ, ᐃᑦᔨᑉᑎᐅᑉ ᑰᖓᓂ ᓁᓕᒥ ᐊᕙᓚᖓᔪᑦ ᒥᑭᔫᓕᕈᒫᖅᐳᑦ ᓴᓗᐊᖅᓗᑎᒡᓗ, ᐃᒫᓂ ᐱᕈᖅᑐᑦ ᐃᕕᒃᓱᒊᑦ ᓱᓪᓗᓕᖅᔪᐊᓪᓗ ᐸᓂᕐᖕᓂᕐᖕᒧᑦ ᑐᖁᓕᔪᒫᖅᐳᑦ. 
7ᑰᒑᓘᑉ ᓁᓕᐅᑉ ᓴᓂᕌᓂ ᓱᓇᖃᕈᓐᓁᕈᒫᖅᐳᖅ, ᓁᓕᐅᑉ ᓯᓈ ᐸᓂᖅᑑᓕᖅᓗᓂ, ᐱᕈᖅᓯᐊᕕᓃᑦ ᓁᓕᐅᑉ ᖃᓂᒋᔭᖓᓃᑦᑐᑦ ᐸᓂᕈᒫᕐᖕᒪᑕ, ᑎᒃᑕᐅᕋᕈᒫᖅᐳᑦ, ᐱᑕᖃᕈᓐᓃᖅᓗᑎᒃ. 
8ᐃᖃᓗᒃᓯᐅᖅᑏᑦ ᕿᒃᓵᒍᒫᖅᐳᑦ; ᐃᖃᓘᔭᓂᒡᓗ ᐃᒋᑦᓯᕙᒃᑐᑦ ᓁᓕᒥ ᐅᒡᒍᐊᕈᒫᕆᕗᑦ, ᓄᓗᐊᓂᒡᓗ ᐃᒫᓄᑦ ᐃᓯᕕᑦᓯᕙᒃᑐᑦ ᖁᕕᐊᓱᒍᓐᓃᖅᓗᑎᒃ.
9ᐃᕕᒃᓱᒐᕐᖕᓂᒃ ᖃᓪᓗᓈᖅᑕᓕᐅᖅᑏᑦ ᓴᐱᕐᖕᓇᖅᑐᒦᑦᓱᒫᖅᐳᑦ, ᖃᑯᖅᑕᓂᒡᓗ ᖃᓪᓗᓈᖅᑕᓕᐅᖅᑏᑦ ᑲᓐᖑᓇᖅᑐᒦᓕᖅᓗᑎᒃ. 
10ᖃᓪᓗᓈᖅᑕᓕᐅᖅᑏᑦ ᑐᓐᖓᕕᖏᑦ ᓯᖁᒥᑕᐅᔪᒫᖅᐳᑦ. ᑍᒤᑦᑐᓂᒡᓗ ᑮᓇᐅᔭᓕᐅᕈᑎᓖᑦ ᖁᕕᐊᓇᖏᑦᑐᒦᓕᖅᓗᑎᒃ. 
11ᔪᐊᓐᒥᐅᑦ ᓯᕗᓕᖅᑎᖏᑦ ᓯᓔᑦᑐᓪᓚᕆᐅᖕᒪᑕ; ᐃᑦᔨᑉᑎᒥᐅᓪᓗ ᐊᖓᔪᖅᑳᖅᔪᐊᖓᑦᑕ ᓯᓚᑐᓂᖅᐹᑦ ᐃᓱᒪᓕᐅᖅᑎᖏᑦ ᑐᑭᖃᖏᑦᑐᓂᒃ ᐅᖃᐅᑦᔪᐃᖃᑦᑕᖅᓱᑎᒃ, ᖃᓄᖅ ᐅᖃᕈᓐᓇᖅᐲᑦ ᐰᕈᒧᑦ, “ᓯᓚᑐᔪᓂᒃ ᓯᕗᓕᖃᖅᑐᖓ, ᐊᖓᔪᖅᑳᖅᔪᐊᕕᓃᓪᓗ ᑭᖑᕚᕆᕚᖓ?” 
12ᓇᐅᒡᓕ ᑍᒪ ᓯᓚᑐᔪᖁᑎᑎᑦ? ᑍᒃᑯᓇᓐᖓᑦ ᐅᖃᐅᑦᔭᐅᓕᕆᑦ ᓇᓗᔪᓐᓁᖅᑎᑕᐅᓗᑎᓪᓗ ᖃᓄᖅ ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᐃᑦᔨᑉᑎᒥᐅᓂᒃ ᐊᑭᕋᖅᑐᕈᑎᖃᕐᖕᒪᖔᑦ. 
13ᔪᐊᓐᒥᐅᑦ ᓯᕗᓕᖅᑎᖏᑦ ᓯᓔᑉᐳᑦ, ᒥᒻᐱᓯᒥᐅᓪᓗ ᓯᕗᓕᖅᑎᖏᑦ ᓇᓗᓪᓗᑎᒃ; ᐃᓅᖃᑎᒌᒡᔪᐊᓂᑦ ᐱᓪᓚᕆᖁᑎᒋᔭᐅᓪᓗᑎᒃ ᐃᑦᔨᑉᑎᒥᐅᓂᒃ ᑕᒻᒪᖅᑎᑦᓯᓯᒪᕗᑦ. 
14ᐊᑕᓂᐅᑉ ᓇᓗᓕᕐᖕᓇᖅᑐᒥᒃ ᐊᓂᕐᖕᓂᕐᖕᒥᒃ ᑯᕕᓯᕕᒋᓯᒪᖕᒪᒋᑦ; ᑍᒃᑯᐊ ᐃᑦᔨᑉᑎᒥᐅᑦ ᐅᕐᕈᔮᓕᖅᐳᑦ ᖃᓄᐃᓕᐅᕐᖕᓂᓕᒫᒥᒃᑎᒍᑦ ᐋᖓᔮᖅᑐᑎᑐᑦ ᒥᕆᐊᒥᖕᓄᑦ ᖁᐊᔭᕿᑦᑖᖅᑐᑎᑐᑦ. 
15ᐃᑦᔨᑉᑎᓕᒫᒥ ᓱᓇᒥᒡᓘᓐᓃᑦ ᐱᓪᓚᕆᒃᑕᖃᕈᓐᓃᕈᒫᖅᐳᖅ ᓯᕗᓕᖅᑎᐅᒐᓗᐊᕈᓂ ᐃᓄᑐᐃᓐᓇᐅᒐᓗᐊᕈᓂᓗ, ᓇᐹᖅᑑᑉ ᐹᒥᒥᒃ ᐊᑎᓕᐅᑉ ᐊᕙᓚᖓᔪᖓ ᐅᕝᕙᓗ ᐃᕕᒡᔪᐊᖅ ᐃᑲᔪᖅᓯᕆᐊᕈᑎᒃᓴᖃᕈᒫᓐᖏᓚᖅ.
16ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᐃᑦᔨᑉᑎᒥᐅᑦ ᐊᕐᖕᓇᑎᑐᑦ ᑍᒤᓕᕈᒫᖅᐳᑦ, ᓴᔪᒍᒫᖅᐳᑦ ᑲᑉᐱᐊᓱᒡᓗᑎᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦᑕ ᐊᒡᒐᖕᒥᓄᑦ ᓴᔪᒃᑎᑦᓱᒫᕐᖕᒪᒋᑦ. 
17ᔫᑕᒥᐅᑦ ᐃᑦᔨᑉᑎᒥᐅᓂᑦ ᑲᑉᐱᐊᒋᔭᐅᓕᕈᒫᖅᐳᑦ; ᓇᓪᓕᐊᓐᓄᑦ ᐅᖃᐅᑎᒋᔭᐅᓕᕈᑎᒃ ᑲᑉᐱᐊᓱᓕᖃᑦᑕᕈᒫᖅᐳᑦ ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦᑕ ᐱᑦᔪᑎᒋᔭᖓᓄᑦ ᐃᓱᒪᓕᐅᕈᑎᒋᔭᐅᓯᒪᖕᒪᑕ. 
18ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᐃᑦᔨᑉᑎᒥᐅᑦ ᓄᓇᓕᒃᔪᐊᖁᑎᖏᓐᓂ ᑕᓪᓕᒤᓂ, ᑬᓇᓂᒥᐅᑎᑐᑦ ᐅᖃᐅᓯᖃᖅᓗᑎᒃ ᐊᖏᖃᑎᒌᒍᒫᖅᐳᑦ ᕿᓚᖕᒥᐅᒐᓴᒡᔪᐃᑦ ᐊᑕᓂᖓᓂᒃ ᒪᓕᒍᒪᓗᑎᒃ; ᓄᓇᓕᒡᔪᐊᓪᓗ ᐃᓚᖓᑦ ᐊᑦᓯᖅᑕᐅᓗᓂ “ᓯᕿᓂᕐᖕᒥᒃ.” 
19ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ, ᐱᑕᖃᓕᕈᒫᖅᐳᖅ ᐊᑕᓂᕐᖕᒧᑦ ᑐᓂᕐᕈᓯᖅᕕᖕᒥᒃ ᐃᑦᔨᑉᑎᒥᐅᑦ ᓄᓇᖓᑕ ᕿᑎᖓᓂ, ᐅᔭᕌᓗᖕᒥᒡᓗ ᓇᐸᔪᒥᒃ ᓴᓇᓯᒪᔪᖅᑕᖃᕐᖕᒥᓗᓂ ᐃᑦᔨᑉᑎᐅᑉ ᓄᓇᖓᑕ ᑭᒡᓕᖓᓂ ᐊᑕᓂᕐᖕᒥᒃ ᐅᐱᒍᓲᑎᒥᒃ. 
20ᓇᓗᓁᒃᑯᑕᐅᔪᒫᐳᖅᓗ ᖃᐅᔨᑎᑦᓯᑦᔪᑕᐅᓗᓂ ᕿᓚᖕᒥᐅᒐᓴᒡᔪᐃᑦ ᐊᑕᓂᖓᓐᓄᑦ ᐃᑦᔨᑉᑎᒥᐅᑦ ᓄᓇᖓᓂ; ᐃᓄᖏᑦ ᐃᑲᔪᖅᑕᐅᔪᒪᓗᑎᒃ ᐊᑕᓂᕐᖕᒧᑦ ᓂᓪᓕᐊᓕᕌᖓᑕ ᐊᑭᕋᑎᒃ ᐱᓪᓗᒋᑦ ᓴᐳᑦᔨᔨᒃᓴᖓᓐᓂᒃ ᑎᓕᓯᕕᒋᖃᑦᑕᕈᒫᖅᐰᑦ, ᓴᐳᑎᓗᒋᑦ ᐱᐅᓕᓗᒋᓪᓗ ᐊᑭᕋᖏᓐᓂᑦ. 
21ᐊᑕᓂᖅᓗ ᐃᒻᒥᓂᒃ ᖃᐅᔨᒪᔭᐅᑎᑦᓱᒫᖅᐳᖅ ᐃᑦᔨᑉᑎᒥᐅᓄᑦ; ᑕᕝᕙ ᐊᑕᓂᕐᖕᒥᒃ ᓇᓗᓁᔧᔪᒫᖅᐳᑦ ᓂᖅᑐᐃᓗᑎᒃ ᑐᓂᕐᕈᓯᖅᐸᓕᖅᓗᑎᒃ ᐃᑯᐊᓚᑎᑦᓯᓂᒃᑯᑦ ᐆᒪᔪᕕᓂᕐᖕᓂᒃ, ᐊᑕᓂᖅᓗ ᐊᖏᖅᕕᒋᔪᒫᖅᐹᑦ ᐊᖏᕈᑎᒋᔭᒥᖕᓂᒡᓗ ᑲᔪᓯᑎᑦᓯᓗᑎᒃ. 
22ᐊᑕᓂᐅᑉ ᓱᒋᐊᕈᒫᖅᐰᑦ ᐃᑦᔨᑉᑎᒥᐅᑦ, ᓱᒋᐊᖅᓗᒋᑦ ᐋᖅᑭᒃᓱᖅᓗᒋᓪᓗ; ᐊᑕᓂᕐᖕᒧᑦ ᐅᑎᕈᒫᖅᐳᑦ, ᑐᒃᓯᐊᕐᖕᓂᖏᓪᓗ ᑐᓴᖅᓗᒋᑦ ᐋᖅᑭᒍᒫᖅᐰᑦ. 
23ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᐊᖅᑯᑎᐊᓗᒃᑕᖃᓕᕈᒫᖅᐳᖅ ᐃᑦᔨᑉᑎᒥᑦ ᐊᓯᕆᐊᒥᐅᑦ ᓄᓇᖓᓐᓄᑦ, ᑖᒃᑯᐊᓗ ᓄᓇᓕᒡᔪᐊᑦ ᒪᕐᕈᐃᑦ ᐊᕙᒻᒧᑦ ᓂᐅᕐᕈᖃᑦᑕᐅᑎᕙᓕᕈᒫᖅᐳᑦ ᑕᒪᕐᖕᒥᒡᓗ ᐊᑕᓂᕐᖕᒥᒃ ᑐᒃᓯᐊᖃᑎᒌᒍᓐᓇᓕᖅᓗᑎᒃ. 
24ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᐄᓴᕅᓕᒥᐅᑦ ᐱᖓᔪᒋᔭᐅᓕᕈᒫᖅᐳᑦ ᐃᑦᔨᑉᑎᒥᐅᓄᑦ ᐊᓯᕆᐊᒥᐅᓄᓪᓗ, ᓮᒻᒪᖅᑎᑦᓯᑦᔪᑕᐅᓗᑎᒃ ᓯᓚᖅᔪᐊᕐᖕᒥᐅᓂᒃ. 
25ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᓮᒻᒪᖅᑎᓪᓗᒋᑦ ᐅᖃᕈᒫᖅᐳᖅ, “ᓮᒻᒪᖅᑎᑕᐅᒋᑦᓯ ᐃᓄᖁᑎᒃᑲ ᐃᑦᔨᑉᑎᒥᐅᑦ, ᐃᓕᑦᓯᓗ ᐊᓯᕆᐊᒥᐅᑦ ᐱᓐᖑᖅᑎᓚᐅᖅᑕᒃᑲ, ᐄᓴᕅᓕᒥᐅᓪᓗ ᓂᕈᐊᖅᓯᒪᓪᓗᓯ ᐃᓄᖁᑎᒋᔭᒃᑲ.”
