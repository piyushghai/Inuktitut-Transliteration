1ᑍᒤᒻᒪᑦ, ᐃᓇᑉᐸᑦᓯ ᐅᕙᖓ ᑎᒍᔭᐅᓯᒪᕕᖕᒦᑦᑐᖓ ᐊᑕᓂᖅ ᐱᑦᔪᑎᒋᓪᓗᒍ, ᒎᑎᒧᑦ ᕾᖁᔭᐅᓯᒪᓂᓯ ᐊᑐᑦᓯᐊᖅᓗᒍ ᐃᓅᖁᓪᓗᓯ ᑕᒪᑐᒧᖓ ᕾᖁᔭᐅᓯᒪᒐᑦᓯ. 
2ᑍᒪᓐᖓᑦ ᒥᑭᓕᑎᖅᓯᒪᓗᓯ ᐱᐅᔪᕆᖏᓪᓗᓯᓗ, ᕿᓄᐃᓵᖅᓗᓯ, ᐃᓕᑦᓯᓐᓄᑦ ᐊᑐᓂᑦ ᓇᒡᓕᖕᓂᕐᖕᒥᒃ ᓴᖅᑭᑎᑦᓯᒋᑦᓯ ᐃᑲᔪᖅᑎᒌᖕᓂᒃᑯᑦ, 
3ᐊᔪᐃᓐᓇᒻᒪᕆᒋᑦᓯ ᐊᑕᐅᓯᐅᖃᑎᒌᖕᓂᖅ ᐊᓂᕐᖕᓂᒃᑯᑦ ᐱᓇᓱᐊᖅᓗᒍ ᑖᓐᓇ ᑲᑎᓐᖓᑦᓯᐊᕐᖕᓂᐅᑉ ᕿᓚᒃᓯᒪᐅᑎᒋᖕᒪᒍ. 
4ᑎᒥ ᐊᑕᐅᓯᐅᖕᒪᑦ ᐊᓂᕐᖕᓂᖅᓗ ᐊᑕᐅᓯᐅᓪᓗᓂ, ᓲᖅᓗᑦᑕᐅᖅ ᕾᖁᔭᐅᓯᒪᒐᑦᓯ ᓂᕆᐅᒋᔭᒃᓴᖃᖁᓪᓗᓯ ᐊᑕᐅᓯᕐᖕᒥᒃ ᕾᖁᔭᐅᓯᒪᓂᑦᓯᓐᓄᑦ, 
5ᐊᑕᓂᖅ ᐊᑕᐅᓯᖅ, ᐅᒃᐱᕐᖕᓂᖅ ᐊᑕᐅᓯᖅ, ᐹᑉᑎᑦᔪᑦ ᐊᑕᐅᓯᖅ; 
6ᒎᑎ ᐊᑕᐅᓯᖅ ᐊᑖᑕᒋᔭᕗᓪᓗ ᑕᒪᑦᑕ, ᑕᒤᓐᓄᑦ ᐊᑕᓂᐅᔪᖅ ᑕᒤᑎᒍᓪᓗ ᐱᓇᓱᐊᖅᑐᖅ ᑕᒤᓐᓃᑦᑐᖅᓗ.
7ᑕᒪᑦᑕᓗ ᐊᑐᓂᑦ ᑐᓂᓯᕕᐅᓯᒪᕗᒍᑦ ᐱᔪᓐᓇᖅᑎᑦᓯᓂᖓᒍᑦ ᙭ᔅᑑᓯᐅᑉ ᑐᓂᓯᔪᒪᓂᖓᑕ ᐊᖏᓂᖓ ᒪᓕᒡᓗᒍ. 
8ᑍᒤᒻᒪᑦ ᐅᖃᖅᓯᒪᔪᖃᖅᐳᖅ,
9ᐅᓇ “ᖁᒻᒧᐊᒃᑲᒥ,” ᖃᓄᖅ ᑐᑭᖃᖅᐹ? ᐃᒫᒃ ᑐᑭᖃᖅᐳᖅ, ᓯᕗᓪᓕᕐᖕᒥᒃ ᐊᒻᒧᐊᓚᐅᕋᒥ ᓄᓇᖅᔪᐊᑉ ᐊᒃᐸᓯᖕᓂᖅᐹᖓᓃᑦᑐᒧᑦ. 
10ᑖᓐᓇ ᑕᕝᕙ ᐊᖅᑲᓚᐅᖅᑐᖅ ᑖᓐᓇᑦᓮᓐᓇᐅᒋᕗᖅ ᖁᒻᒧᐊᓚᐅᖅᑐᖅ ᕿᓔᑦ ᐅᖓᑖᓄᑦ ᖁᑦᓯᖕᓂᖅᐹᒧᑦ, ᐃᓘᓐᓇᓕᒫᑎᒃ ᐃᓗᒻᒥᖅᑕᐅᖁᓪᓗᒋᑦ. 
11ᑖᑦᓱᒪᓗ ᑐᓂᕐᕈᓯᐊᖅᑎᓚᐅᖅᐰᑦ ᐃᓚᖏᑦ ᐋᐴᓯᑕᓕᓐᖑᖅᑎᓪᓗᒋᑦ, ᐃᓚᖏᑦ ᐱᔪᖃᓛᖅᑐᒥᒃ ᐅᖃᖅᑎᓐᖑᖅᑎᓪᓗᒋᑦ, ᐃᓚᖏᑦ ᓵᒋᐊᖅᑎᑦᓯᔨᓐᖑᖅᑎᓪᓗᒋᑦ, ᐃᓚᖏᑦ ᐅᒃᐱᖅᑐᓄᑦ ᑕᓯᐅᖅᑎᓐᖑᖅᑎᓚᐅᖅᐰᑦ ᐊᔪᕆᖅᑐᐃᔨᓐᖑᖅᑎᓪᓗᒋᓪᓗ. 
12ᐃᑦᔪᕐᖕᓁᑎᑕᐅᓯᒪᔪᑦ ᐱᔪᓐᓇᐅᑎᖃᖅᓗᑎᒃ ᐱᔨᑦᓯᕈᓐᓇᖁᓪᓗᒋᑦ, ᙭ᔅᑑᓯᐅᑉ ᑎᒥᖓ ᐋᖅᑭᒃᑕᐅᕙᓪᓕᐊᖁᓪᓗᒍ. 
13ᑕᒪᑦᑕ ᑎᑭᐅᑎᓚᐅᖏᓐᓂᑦᑎᓐᓂ ᐅᒃᐱᕐᖕᓂᐅᑉ ᑲᔪᓯᓂᖓᓄᑦ ᐊᑕᐅᓯᐅᓕᖅᑲᖓᔪᒧᑦ ᖃᐅᔨᓂᕐᖕᒧᓪᓗ ᒎᑎᐅᑉ ᐃᕐᖕᓂᖓᓂᒃ, ᐅᒃᐱᕐᖕᓂᕐᖕᒥ ᐱᕈᕇᑦᓯᐊᕐᖕᓂᕐᖕᒧᑦ ᑎᑭᐅᑎᖁᓪᓗᑕ, ᙭ᔅᑑᓯᐅᑉ ᐃᓅᓯᖓᑕ ᓱᓇᒥᑦᓯᐊᕐᖕᓂᖓ ᐊᒡᓛᑦ ᓇᓪᓕᕈᓐᓇᖅᓯᓗᒍ; 
14ᓱᕈᓯᐅᔪᓐᓁᖁᓪᓗᑕ, ᒪᓕᒃᑎᑐᑦ ᐊᐅᓚᑕᐅᖁᓇᑕ ᐊᓄᕆᐅᑉ ᓴᕿᖃᑦᑕᕐᖕᓂᖓᓂᒃ ᒪᓕᑐᐃᓐᓇᖅᑐᑎᑐᑦ, ᑕᕝᕙ ᐊᔪᕆᖅᑑᓯᕐᖕᓄᑦ ᓯᓔᕐᕆᒃᓯᔪᓄᑦ, ᑕᒻᒪᖅᑎᑦᓯᔪᓄᑦ ᑕᑯᒃᓴᐅᔪᒃᑯᑦ ᓱᓕᔫᔮᖅᓗᑎᒃ ᐱᓇᓱᐊᖃᑦᑕᖅᑐᓄᑦ. 
15ᐅᕙᒍᓪᓕ ᓱᓕᔪᒥᒃ ᐅᖃᓪᓚᒃᑐᒃᓴᐅᕗᒍᑦ ᓇᒡᓕᖕᓂᒃᑯᑦ, ᐱᕈᖅᐸᓪᓕᐊᔪᒃᓴᐅᒐᑦᑕ ᑕᒤᑦᑎᒍᑦ ᙭ᔅᑑᓯᒧᑦ, ᑕᕝᕙ ᓂᐊᖂᔪᒧᑦ. 
16ᑖᑦᓱᒪ ᑎᒥᐅᑉ ᐃᓚᓕᒫᖏᑦ ᑲᓱᖅᑎᓯᒪᖕᒪᒋᑦ ᑲᑎᓐᖓᑎᓪᓗᒋᓪᓗ, ᑎᒥᓕᒫᖅ ᐃᓗᐃᑦᑐᓐᖑᖅᑎᓪᓗᒍ ᓇᒡᒍᐊᖏᑦ ᑲᓱᖅᑎᓯᒪᓪᓗᒋᑦ, ᑎᒥᐅᑉ ᐃᓚᓕᒫᖏᑦ ᐊᑑᑎᒋᒋᐊᓕᖕᒥᖕᓄᑦ ᐊᑐᑦᓯᐊᓕᑐᐊᕐᖕᒪᑕ, ᑕᕝᕙ ᑎᒥ ᐱᕈᖅᐸᓪᓕᐊᓕᖅᐳᖅ ᐋᖅᑭᒃᐸᓪᓕᐊᓕᖅᓗᓂᓗ ᐃᒻᒥᓂᒃ ᓇᒡᓕᖕᓂᒃᑯᑦ.
17ᐊᑕᓂᐅᑉ ᐱᖁᔨᓂᖓᒍᑦ ᐃᓂᖅᑎᖅᐸᑦᓯ, ᐅᒃᐱᖏᑦᑐᑎᑐᑦ ᐃᓅᔭᕆᐊᖃᕈᓐᓃᕋᑦᓯ, ᐊᑐᖏᑦᑐᓂᒃ ᐃᓱᒪᖃᖅᓗᑎᒃ ᐃᓅᓇᓱᐊᖅᑐᑎᑐᑦ; 
18ᑐᑭᓯᓯᒪᓂᕐᖕᒥᖕᓂᒃ ᑖᖅᓯᑎᑦᓯᓯᒪᕗᑦ, ᐃᓅᓯᕐᖕᒧᓪᓗ ᒎᑎᐅᑉ ᑐᓂᓯᒪᔭᖓᓄᑦ ᐃᓚᒋᔭᐅᓐᖏᓚᑦ ᓇᓗᓂᕐᖕᒧᑦ ᐃᓗᒥᐅᑕᒥᖕᓄᑦ, ᐆᒻᒪᑎᖏᑕ ᓯᑎᓂᖏᓐᓄᑦ; 
19ᑲᓐᖑᓱᖕᓂᕐᖕᒥᒃ ᐃᒃᐱᒋᔭᖃᕈᓐᓃᖅᐳᑦ; ᐃᒻᒥᖕᓂᒡᓗ ᑐᓂᕗᑦ ᐊᔪᖅᑐᓕᓂᕐᖕᒧᑦ, ᓇᕐᕈᓇᖅᑐᓂᒡᓗ ᖃᓄᐃᑦᑐᑐᐃᓐᓇᕐᖕᓂᒃ ᐱᓇᓱᐊᖅᐳᑦ ᐱᒃᑲᓐᓂᕈᒪᕙᓪᓕᐊᑐᐃᓐᓇᖅᓗᑎᒡᓗ.
20ᐃᓕᑦᓯ ᑍᒫᒃ ᐃᓕᓐᓂᐊᖅᓯᒪᓐᖏᓚᓯ ᙭ᔅᑑᓯᒥ! 
21ᑖᑦᓱᒥᖓᑦ ᑐᓴᑦᓯᐊᓚᐅᖅᐳᓯ ᑖᑦᓱᒪᓗ ᒪᓕᒃᑎᖏᑎᑐᑦ ᐊᔪᕆᖅᑐᖅᑕᐅᓯᒪᕗᓯ, ᓱᓕᓂᖅ ᑕᕝᕙ ᔩᓱᓯᒦᒻᒪᑦ. 
22ᑍᒤᒻᒪᑦ ᐃᓅᓯᑐᖃᓯ ᐊᑐᕈᓐᓁᖅᓯᐅᒃ ᐃᓕᖅᑯᓯᖅᓘᑎᐅᕙᓚᐅᖅᑐᑦ ᐊᓚᖅᓗᒋᑦ, ᐃᒃᓯᒎᕐᖕᓂᕐᖕᒧᑦ ᐃᒻᒥᖕᓂᒃ ᐊᓯᕈᐃᓂᐅᖕᒪᑕ ᑕᒻᒪᕐᖕᓇᖅᑐᒧᑦ. 
23ᐃᓱᒪᓯᓗ ᓄᑖᓐᖑᖅᑎᑕᐅᔪᒃᓴᐅᕗᑦ ᐊᓂᕐᖕᓂᕐᖕᒥ, 
24ᐃᓅᓯᖅ ᓄᑖᖅ ᐊᑎᓕᖅᓯᐅᒃ, ᐱᓐᖑᖅᑎᑕᐅᓯᒪᔪᖅ ᒎᑎᒧᑦ ᐊᑦᔨᐅᖁᓪᓗᒍ ᓴᖅᑭᑎᑦᓯᓗᓂᓗ ᐃᓅᓯᕐᖕᒥᒃ ᓱᓕᔪᒥᒃ ᐋᖅᑭᑦᓯᐊᖅᓯᒪᔪᒥᒃ ᐃᑦᔪᕐᖕᓁᑦᑐᒥᒡᓗ.
25ᑍᒤᒻᒪᑦ, ᓱᓕᖏᓐᓂᖅ ᕿᒪᓕᖅᓯᐅᒃ, ᓱᓕᔪᒥᒡᓕ ᐅᖃᖃᑦᑕᖅᑐᒃᓴᐅᕗᓯ ᐃᓅᖃᑎᑦᓯᓐᓄᑦ, ᑕᒪᑦᑕ ᐃᓚᒌᖑᒐᑦᑕ ᑎᒥᐅᑉ ᐃᓚᖏᓐᓄᑦ ᑕᕝᕙ ᙭ᔅᑑᓯᐅᑉ ᑎᒥᖓᓄᑦ. 
26ᓂᓐᖓᒃᑯᑦᓯ ᓂᓐᖓᖕᓂᑦᓯᓐᓄᑦ ᐊᔪᖅᑐᓕᑎᑕᐅᓂᐊᕋᓯ; ᓯᕿᓂᖅᓗ ᓂᐱᕋᑕᖅᓗᒍ ᓂᓐᖓᐅᒪᓂᐊᕋᓯ. 
27ᓵᑖᓇᓯᓗ ᐱᕕᒃᓴᖃᓕᖅᑎᓐᓂᐊᕐᖕᓇᒍ. 
28ᑎᒡᓕᒃᐸᓚᐅᖅᑐᖅ ᑎᒡᓕᖃᑦᑕᕈᓐᓁᖅᓕ, ᓇᖕᒥᓂᖅᓕ ᐃᖅᑲᓁᔭᓕᖅᓕ, ᐱᐅᔪᒥᒃ ᐱᓇᓱᐊᖅᓗᓂ ᓇᖕᒥᓂᖅ ᐃᓅᑦᔪᑎᒃᓴᒥᓂᒃ ᒪᑭᑕᑎᒍᓐᓇᖅᓯᓂᐊᕐᖕᒪᑦ, ᐊᓯᒥᓂᒡᓗ ᐊᔪᖅᓴᖅᑐᓂᒃ ᐃᑲᔪᕈᓐᓇᖅᓯᓗᓂ. 
29ᐅᖃᐅᓯᖅᓘᑎᓂᒃ ᐋᓐᓂᕐᖕᓇᖅᑐᓂᒃ ᐅᖃᖃᑦᑕᕈᓁᕆᑦᓯ, ᐃᑲᔪᖅᑐᓂᒡᓕ ᐱᕙᓪᓕᕐᖕᓇᖅᑐᓂᒃ ᐅᖃᖔᖃᑦᑕᓕᕆᑦᓯ, ᐱᐅᔪᓂᒃ ᐋᖅᑭᒃᓲᑎᒃᓴᓂᒃ ᐱᔭᕆᐊᓕᖕᓂᒡᓗ ᐱᕙᓪᓕᖅᑎᑦᓯᔪᓐᓇᖅᑐᓂᒃ, ᐅᖃᐅᓯᕆᔭᓯ ᐱᕙᓪᓕᕈᑎᒃᓴᐅᖁᓪᓗᒋᑦ ᑐᓵᔪᓄᑦ. 
30ᒎᑎᐅᓪᓗ ᐊᓂᕐᖕᓂᖓ ᐃᑦᔪᕐᖕᓁᑦᑐᖅ ᕿᒃᓵᒃᑎᓐᓂᐊᕋᓯᐅᒃ, ᑖᑦᓱᒧᖓ ᓇᓗᓁᒃᑯᓯᖅᑕᐅᓯᒪᒐᑦᓯ ᐅᓪᓗᒧᑦ ᐱᐅᓕᔭᐅᕕᒃᓴᒧᑦ. 
31ᒪᒃᑯᐊ ᑕᒪᕐᖕᒥᒃ ᐊᑐᕈᓐᓁᖅᓯᒋᒃ ᐅᒋᐊᓐᖑᓂᖅ, ᓂᓐᖓᕕᒡᔪᐊᕐᖕᓂᖅ, ᓂᓐᖓᖕᓂᖅ, ᕾᒐᓛᖃᑦᑕᐅᑎᓂᖅ ᒥᑕᐅᑎᖃᕐᖕᓂᖅᓗ, ᖃᓄᑐᐃᓐᓇᖅᓗ ᐆᒥᓲᑎᓃᑦ ᑕᒪᕐᖕᒥᒃ. 
32ᐃᒫᒡᓕ ᐱᓕᕆᑦᓯ, ᐃᓕᑦᓯᓐᓄᑦ ᐱᑦᓯᐊᖃᑦᑕᐅᑎᓗᓯ, ᓂᑲᒋᖃᑦᑕᐅᑎᓗᓯᓗ ᐊᑐᓂᑦ, ᐃᓱᒪᒋᔪᓐᓁᖃᑦᑕᐅᑎᕙᒡᓗᓯᓗ, ᓲᖅᓗ ᒎᑎᐅᑉ ᐃᓱᒪᒋᔪᓐᓁᖅᕕᒋᓚᐅᕐᖕᒪᓯ ᙭ᔅᑑᓯᒃᑯᑦ.
