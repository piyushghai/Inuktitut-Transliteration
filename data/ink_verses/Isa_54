1“ᐃᓐᖏᓕᕆᑦ ᕿᑐᕐᖏᓱᐃᑦᑑᒐᕕᑦ, ᕿᑐᕐᖓᖅᑖᓚᐅᖅᓯᒪᖏᑦᑐᑎᑦ ᐃᓐᖏᖅᓯᓗᑎᑦ ᕾᒐᓛᓕᕆᑦ ᖁᕕᐊᓱᖕᓂᕐᖕᒧᑦ, ᐃᕐᖕᓂᓱᖕᓂᐅᑉ ᐋᓐᓂᐊᓇᕐᖕᓂᖓᓂᒃ ᖃᐅᔨᓚᐅᖅᓯᒪᖏᑦᑐᑎᑦ! ᕿᑐᕐᖏᓱᐃᑦᑐᖅ ᑭᖑᕚᖃᕐᖕᓂᖅᓴᐅᓂᐊᕐᖕᒪᑦ ᐅᐃᓕᖕᒥᑦ,” ᐊᑕᓂᖅ ᐅᖃᖅᐳᖅ. 
2“ᑐᐲᑦ ᓂᕈᑦᑐᕆᐊᓕᕈᒃ, ᑐᐱᖅᐱᑦ ᓴᓂᕋᖏᑦ ᐅᖓᕙᕆᐊᓕᒃᑭᒃ; ᐱᐅᖅᓱᐊᖏᓪᓗᑎᑦ ᑐᐱᒃᓴᒥᒃ, ᓄᖃᕈᑎᑎᓪᓗ ᑕᑭᓕᒋᐊᖅᓗᒋᑦ ᐸᐅᒍᐊᖏᓪᓗ ᐊᑦᑕᕐᖕᓁᓕᒋᐊᖅᓗᒋᑦ. 
3ᐱᕕᑦᑐᕆᐊᕆᐊᖃᕐᖕᓂᐊᕋᕕᐅᒃ ᓴᐅᒥᒧᑦ ᑕᓕᖅᐱᒧᓪᓗ, ᑭᖑᕚᒃᓴᑎᑦ ᐃᓅᖃᑎᒌᒡᔪᐊᓂᒃ ᓄᓁᕈᑦᔨᔪᒫᕐᖕᒪᑕ ᐃᒡᓗᒐᓴᒡᔪᐊᖃᖅᕕᕕᓂᖏᓐᓂᓗ ᐃᓄᖃᔪᐃᑦᑑᓕᖅᑐᓂᒃ ᐃᒡᓗᒐᓴᒃᑖᖅᑐᖅᓗᓯ. 
4ᑲᑉᐱᐊᓱᒃᑍᓕᒋᑦᓯ, ᑲᓐᖑᓇᖅᑐᒧᐊᖅᑎᑕᐅᓂᐊᓐᖏᓚᓯ; ᓇᓗᓕᖅᑎᑕᐅᓂᐊᓐᖏᓚᓯᓗ, ᑲᓐᖑᓱᒃᑎᑕᐅᓂᐊᕋᓯᓗ; ᐅᕕᒐᖅᑑᓂᑦᓯᓐᓄᑦ ᑲᓐᖑᓇᖅᑐᒦᓐᓂᕆᕙᓚᐅᖅᑕᓯ ᐳᐃᒍᕈᒫᖅᐸᓯ; ᐅᐃᒡᒐᕐᖕᓂᐅᓂᑦᓯᓐᓄᑦ ᓇᕐᕈᓇᕈᑎᒋᓚᐅᖅᑕᓯ ᐃᖅᑲᐅᒪᔪᓐᓁᕈᒫᖅᐸᓯ. 
5ᐱᓐᖑᖅᑎᑦᑎᔨᓯ ᐅᐃᒋᒐᑦᓯᐅᒃ, ᕿᓚᖕᒥᐅᒐᓴᒡᔪᐃᑦ ᐊᑕᓂᖓᓐᓂᒃ ᐊᑎᖃᖅᑐᖅ; ᐄᓴᕅᓕᒥᐅᑦ ᐃᑦᔪᕐᖕᓁᑦᑐᖁᑎᖓᑦ ᐃᒻᒥᓄᑦ ᐅᑎᖅᑎᑦᓯᔨᒋᒐᑦᓯᐅᒃ, ᓄᓇᖅᔪᐊᕐᖕᒥᐅᓕᒫᑦ ᒎᑎᖓᓂᒃ ᑍᔭᐅᔪᖅ. 
6ᐊᑕᓂᐅᑉ ᐅᑎᖁᓪᓗᓯ ᐃᒻᒥᓄᑦ ᕾᖁᓚᐅᖅᐹᓯ ᐊᕐᖕᓇᑐᑦ ᐊᕕᑕᐅᓯᒪᓪᓗᓂ ᐊᓂᕐᖕᓂᕐᖕᒥᒍᑦ ᐅᖁᒤᒃᓴᖅᑐᑎᑐᑦ, ᐅᕕᒐᖅᑑᓪᓗᓂ ᓄᓕᐊᖅᑖᕆᔭᐅᓚᐅᖅᑐᑎᑐᑦ ᐊᕕᑕᐅᑐᐃᓐᓇᖅᓯᒪᔪᑐᑦ, ᑍᒫᒃ ᒎᑎᓯ ᐅᖃᖅᐳᖅ. 
7ᓯᖅᓛᐱᒃ ᕿᒪᑬᓐᓇᓚᐅᖅᐸᑦᓯ, ᑭᓯᐊᓂᓕ ᓇᒡᓕᒋᓗᐊᕋᑦᓯ ᐅᑎᖅᑎᓐᓂᐊᖅᐸᑦᓯ ᐅᕙᓐᓄᑦ. 
8ᓂᓐᖓᓗᐊᕐᖕᓂᑯᒧᑦ ᐊᑯᓂᐅᖏᑦᑐᖅ ᑮᓇᕋ ᐃᓕᑦᓯᓐᓂᑦ ᐊᓚᓚᐅᕋᒃᑯ; ᓇᒡᓕᖕᓂᓐᓄᓪᓕ ᓱᖁᓯᔪᐃᑦᑐᒧᑦ ᐱᑦᓯᐊᖅᕕᒋᓂᐊᖅᐸᑦᓯ, ᑍᒫᒃ ᐊᑕᓂᖅ ᐅᖃᖅᐳᖅ, ᑖᓐᓇ ᐃᒻᒥᓄᑦ ᐅᑎᖅᑎᑦᓯᔨᓯ. 
9ᑕᒪᓐᓇ ᐊᑦᔨᖃᖅᑎᑉᐸᕋ ᓄᐊᖅ ᐃᓅᑎᓪᓗᒍ ᐱᓚᐅᖅᑐᒥᒃ; ᐅᖃᕕᒃᓗᖓ ᐅᖃᓚᐅᕋᒪ ᓄᐊᖅ ᐃᓅᑎᓪᓗᒍ ᓄᓇᖅᔪᐊᓕᒫᖅ ᐅᓕᕕᒡᔪᐊᒧᑦ ᑎᑭᑕᐅᒃᑲᓐᓂᖁᓇᒍ, ᒫᓐᓇᑦᑕᐅᖅ ᐅᖃᕕᒃᓗᖓ ᐅᖃᖅᐳᖓ ᓂᓐᖓᒡᕕᒋᓂᐊᕈᓐᓃᖅᐸᑦᓯ ᓱᐊᖕᓂᐊᕈᓐᓃᖅᓗᓯᓗ. 
10ᖃᖅᑳᓗᐃᑦ ᐱᑕᖃᕈᓐᓃᕈᒫᖅᐳᑦ ᐱᖑᐃᓪᓗ ᐲᔭᖅᑕᐅᔪᒫᖅᓗᑎᒃ, ᓇᒡᓕᒍᓱᖕᓂᕋᓕ ᓱᖁᓯᔪᐃᑦᑐᖅ ᐃᓕᑦᓯᓐᓂᒃ ᕿᒤᓂᐊᓐᖏᓚᖅ, ᓮᒻᒪᖅᑎᑦᓯᓂᕋᓗ ᐊᖏᖃᑎᒌᒍᑎᒐ ᐲᖅᑕᐅᓂᐊᖏᓐᓂᕗᖅ, ᐊᑕᓂᖅ ᐅᖃᖅᐳᖅ, ᐃᓕᑦᓯᓐᓂᒃ ᓇᒡᓕᒍᓱᒃᑐᖅ. 
11ᐋᓐᓂᐊᑎᑕᐅᔪᓯ, ᐊᖅᑯᓇᕐᖕᒧᓪᓗ ᐃᒋᑕᐅᖃᑦᑕᖅᑐᓯ, ᐃᑲᔪᖅᑕᐅᓇᓯᓗ, ᑕᑯᒋᑦ, ᐃᓕᐅᕋᕐᖕᓂᐊᖅᐸᑦᓯ ᐅᔭᖅᑲᓄᑦ ᐱᐅᔪᓄᑦ, ᑐᓐᖓᕕᓕᐅᖅᓗᓯᓗ ᐅᔭᕋᖕᓄᑦ ᑕᑯᒥᓇᖅᑐᖅᔪᐊᓄᑦ. 
12ᐊᕙᓗᖅᔪᐊᑦᓯᓗ ᓄᕗᕈᓯᖏᑦ ᐅᔭᖅᑭᖅᑐᖅᓗᒋᑦ ᑕᖅᓴᖃᐅᖅᑐᓂᒃ, ᐃᑎᖅᑕᖅᕕᓯᓗ ᐅᔭᕋᒃᑕᖃᐅᖅᓗᑎᒃ ᕿᓪᓕᖅᑐᓂᒃ ᐊᑦᔨᒌᖏᑦᑐᓂᒃ, ᐊᕙᓗᖅᔪᐊᑦᓯᓗ ᐊᑭᓐᓇᖏᑦ ᐃᓕᐅᕅᕕᒋᓗᒋᑦ ᐅᔭᕋᖕᓂᒃ ᐊᑭᑐᔪᖅᔪᐊᓂᒃ. 
13ᐃᕐᖕᓂᓕᒫᓯᓗ ᐊᔪᕆᖅᑐᐊᖑᔪᒫᖅᐳᑦ ᐊᑕᓂᕐᖕᒧᑦ, ᐊᔪᖅᓴᖏᑦᑐᖅᔪᐊᖑᔪᒫᖅᓗᑎᒡᓗ ᕿᑐᕐᖓᓯ. 
14ᓇᓛᒎᕐᖕᓂᕐᖕᒥᒃ ᐱᐅᓯᖅᑖᕈᒫᖅᐳᓯ; ᐅᖁᒤᒃᓴᖅᑎᑕᐅᔪᒫᓐᖏᓚᓯ ᑲᑉᐱᐊᒋᔭᒃᓴᖃᖏᓪᓗᓯᓗ; ᑲᑉᐱᐊᓇᖅᑐᑦ ᐃᓕᑦᓯᓐᓄᑦ ᑎᑭᐅᑎᔪᓐᓇᕈᒫᖏᒻᒪᑕ. 
15ᐱᒋᐊᖅᑕᐅᒐᓗᐊᕈᑦᓯ ᐅᓇᑕᕐᖕᓂᕐᖕᒧᑦ, ᐱᒋᐊᖅᑕᐅᓂᓯ ᐅᕙᓐᓂᑦ ᐱᔪᒫᓐᖏᓚᑦ; ᐃᓕᑦᓯᓐᓂᒃ ᐱᒋᐊᕋᓱᒃᑐᑦ ᐅᕐᕈᖃᑦᑕᕈᒫᖅᐳᑦ ᐃᓕᑦᓯ ᐱᑦᔪᑎᒋᓗᓯ. 
16ᑕᑯᒋᑦ, ᐅᕙᖓ ᓴᕕᕋᔭᓕᕆᔨᒥᒃ ᓴᓇᓚᐅᖅᐳᖓ ᐊᐅᒪᓂᒃ ᐃᑯᒪᔪᓂᒃ ᓱᐴᕈᓐᓇᖅᑐᒥᒃ, ᓴᓇᓪᓗᓂᓗ ᓴᓇᕐᕈᑎᒥᓄᑦ; ᐱᓇᓱᐊᖅᑕᖓᓄᑦ ᓈᒻᒪᒃᑐᓂᒃ, ᐅᕙᖓᑦᑕᐅᖅ ᓴᖅᑭᑎᑦᓯᓚᐅᕆᕗᖓ ᑐᖁᑦᓯᓇᓱᐊᖅᑐᒥᒃ ᓄᖑᑎᕆᖁᓪᓗᒍ. 
17ᐅᓇᑕᐅᑏᑦ ᐃᓕᑦᓯᓐᓄᑦ ᐊᑐᖅᑕᐅᓇᓱᒃᑐᑦ ᐊᑑᑎᖃᕈᒫᓐᖏᓚᑦ, ᐅᖃᐅᓯᒃᓮᕈᑎᔪᒫᖅᐸᓯ ᐅᖃᓕᒫᑦ ᐃᓕᑦᓯᓐᓂᒃ ᐊᑭᕋᖅᑐᕋᓱᒃᑐᑦ ᐃᖅᑲᖅᑐᐃᕕᖕᓂ, ᑕᒪᓐᓇ ᑕᕝᕙ ᐊᑕᓂᐅᑉ ᐱᔨᖏᑕ ᐱᒋᔪᒫᖅᑕᖓᑦ ᓴᐳᑦᔭᐅᓂᕆᔪᒫᖅᑕᖓᓪᓗ ᐅᕙᓐᓂᑦ, ᐊᑕᓂᖅ ᐅᖃᖅᐳᖅ.”
