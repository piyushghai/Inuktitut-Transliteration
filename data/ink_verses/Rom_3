1ᔫᑎᑦ ᓱᓇᒥᒃ ᑕᕝᕙ ᐱᖃᕐᖕᓂᖅᓴᐅᕚᑦ? ᐅᕝᕙᓗ ᑭᐱᓯᒪᓂᖅ ᓱᓇᒧᑦ ᐊᑐᖅᐸ? 
2ᑕᒤᑎᒍᑦ ᐊᑐᕐᖕᓂᖃᖅᐳᖅ. ᓯᕗᓪᓕᕐᖕᒥᒃ ᒎᑎᐅᑉ ᐅᖃᐅᓯᓪᓚᕆᖏᓐᓂᒃ ᑐᓂᓯᕕᐅᓯᒪᕗᑦ. 
3ᐃᓚᖏᓪᓕ ᐅᒃᐱᕐᖕᓂᕐᖕᒥᒃ ᑲᔪᓯᑦᓯᐊᖏᑉᐸᑕ, ᑲᔪᓯᖏᓐᓂᖏᑕ ᒎᑎᐅᑉ ᓱᖁᓯᔪᐃᑦᑑᓂᖓ ᐊᑐᕈᓐᓃᖅᑎᒐᔭᖅᐸᑦᔫᒃ? 
4ᑍᒤᒐᔭᓐᖏᓚᖅ! ᒎᑎ ᓱᓕᔫᕗᖅ ᐃᓄᐃᑦ ᓴᒡᓗᑐᔫᑎᓪᓗᒋᑦ, ᐃᒫᒃ ᑎᑎᕋᖅᓯᒪᖕᒪᑦ,
5ᐊᔪᖅᑐᓕᓂᕗᓪᓕ ᓴᖅᑭᑎᑦᓯᒃᑲᓐᓂᖅᐸᑕ ᒎᑎᐅᑉ ᓈᒻᒪᒃᑐᑑᓂᖓᓂᒃ, ᖃᓄᖅ ᐅᖃᖅᑐᒃᓴᐅᕕᑖ? ᒎᑎᒧᑦ ᓈᒻᒪᓈᖏᑦᑐᒥᒃ ᓂᓐᖓᒡᕕᐅᓂᕋᕈᓐᓇᖅᐱᑖ? (ᐃᓄᐃᑦ ᐃᓱᒪᑦᔪᓯᖓᒍᑦ ᒫᓐᓇ ᐅᖃᖅᐳᖓ.) 
6ᑍᒤᑦᓱᓐᓇᓐᖏᓚᖅ! ᖃᓄᖅᓕ ᒎᑎᐅᑉ ᓯᓚᖅᔪᐊᕐᖕᒥᐅᑦ ᐃᖅᑲᖅᑐᕋᔭᖅᐰᑦ?
7ᐅᕙᖓᓕ ᓱᓕᖏᓐᓂᓐᓄᑦ ᒎᑎᐅᑉ ᓱᓕᑦᓯᐊᕐᖕᓂᖓ ᐊᖏᒡᓕᒃᐸᑦ ᓂᖅᑐᕐᖕᓇᕐᖕᓂᖅᔪᐊᖑᓕᖅᓗᓂ, ᓱᖕᒪᓪᓖ? ᓱᓕ ᐃᒋᑕᒃᓴᐅᒐᔭᖅᐳᖓ ᐊᔪᖅᑐᓕᓂᓐᓄᑦ? 
8ᓱᖕᒪᓪᓕ? ᐅᖃᓐᖏᓚᒍᑦ, ᓱᓕᖏᑦᑐᒥᒃ ᐅᖃᕐᖕᓂᖅᓘᑕᐅᑎᓪᓗᑕ, ᐃᓚᖏᓐᓂᓪᓗ ᐅᖃᕐᖕᓂᕋᖅᑕᐅᒐᑦᑕ, “ᐊᔪᖅᑐᓕᓚᐅᖅᑕ ᐱᐅᔪᖅ ᓴᖅᑭᖁᓪᓗᒍ.” ᑍᒤᓕᔪᑦ ᐃᒋᑕᐅᑦᔪᑎᒃᓴᖓᑦ ᓈᒻᒪᓈᖅᐳᖅ.+
9ᖃᓄᖅᓕ ᑍᒪ; ᔫᑎᐅᔪᒍᑦ ᐱᐅᓂᖅᓴᐅᕕᑖ? ᑍᒤᓐᖏᓚᖅ! ᐅᖃᕇᓚᐅᖅᐳᖓ ᔫᑎᓪᓗ ᒍᕇᑭᓪᓗ ᐊᑦᔨᒌᖕᓂᕋᖅᓗᒋᑦ ᐊᔪᕐᖕᓂᐅᑉ ᐱᔪᓐᓇᕐᖕᓂᖓᒍᑦ, 
10ᑎᑎᕋᖅᓯᒪᖕᒪᑦ:
11ᑐᑭᓯᔪᖃᓐᖏᓚᖅ, ᒎᑎᒥᒡᓘᓐᓃᑦ ᕿᓂᖅᑐᖃᓐᖏᓚᖅ.
12ᑕᒪᕐᖕᒥᒃ ᒎᑎᒥᒃ ᑐᓄᑦᓯᓯᒪᖕᒪᑕ, ᐊᑕᐅᑦᓯᒃᑯᓪᓗ ᑕᒻᒪᖅᓯᒪᕗᑦ;
13ᖃᓂᖏᑦ ᐃᓗᕕᖅᑎᑐᑦ ᒪᑐᐃᖅᓯᒪᔪᑎᑐᑦ ᑍᒤᑉᐳᑦ;
14ᖃᓂᖏᑦ ᑕᑕᑉᐳᑦ ᐅᖃᕐᖕᓂᖅᓗᖕᓂᕐᖕᒥᒃ ᖃᓯᓕᓇᖅᑐᒥᒃ.
15ᐱᓱᒃᐳᑦ ᐱᕕᒃᓴᖅᓯᐅᖅᓗᑎᒃ ᑐᖁᑦᓯᔪᒪᒧᑦ.
16ᐊᖅᑯᓵᖅᑕᕕᓂᖏᑦ ᐊᓯᕈᖅᓯᒪᕗᑦ ᕿᒃᓵᖕᓇᖅᑑᓪᓗᑎᒡᓗ,
17ᓮᒪᓂᖃᑦᓯᐊᕐᖕᓂᕐᖕᒥᒡᓗ ᖃᐅᔨᒪᓐᖏᓚᑦ,
18ᒎᑎᒥᒡᓗ ᓯᕘᕋᓂᕐᖕᒥᒃ ᖃᐅᔨᒪᓐᖏᓚᑦ.”
19ᒫᓐᓇ ᖃᐅᔨᒪᕗᒍᑦ ᐱᖁᔧᑦ ᐅᖃᖅᓯᒪᖕᒪᑕ ᐱᖁᔭᖃᖅᑐᓄᑦ, ᐃᓄᓕᒫᑦ ᑭᐅᑦᔪᑎᒃᓴᖃᖁᓇᒋᑦ, ᓯᓚᖅᔪᐊᕐᖕᒥᐅᓕᒫᑦ ᐃᖅᑲᖅᑐᖅᑕᐅᓕᖅᐸᑕ ᒎᑎᒧᑦ. 
20ᑍᒤᒻᒪᑦ ᒎᑎᐅᑉ ᓵᖓᓂ ᓈᒻᒪᒋᔭᐅᔪᓐᓇᖅᑐᖃᕐᖕᓂᐊᓐᖏᓚᖅ ᐱᖁᔭᓂᒃ ᒪᓕᖕᓂᒃᑯᑦ, ᐱᖁᔭᑎᒍᑦ ᖃᐅᔨᑎᑕᐅᒐᑦᑕ ᐊᔪᕐᖕᓂᕐᖕᒥᒃ.
21ᒎᑎᒧᓪᓕ ᐸᓯᔭᒃᓴᐅᔪᓐᓃᕐᖕᓂᖅ ᓇᓗᓇᕈᓐᓃᖅᑎᑕᐅᕗᖅ ᐱᖁᔭᑦ ᐊᓯᐊᒍᑦ, ᐱᖁᔧᑦ ᒎᑎᐅᓪᓗ ᐱᔪᖃᓛᖅᑐᒥᒃ ᐅᖃᖅᑎᖏᑕ ᑎᑎᕋᖅᓯᒪᔭᖏᑦ ᑕᒪᑐᒥᖓ ᓇᓗᓁᖅᓯᓯᒪᕗᑦ. 
22ᒎᑎᒧᑦ ᓈᒻᒪᒋᔭᐅᓕᕐᖕᓂᖅ ᐱᔭᒃᓴᐅᕗᖅ ᐅᒃᐱᖅᑐᓕᒫᓄᑦ, ᐅᒃᐱᕐᖕᓂᕐᖕᒥ ᑲᔪᓯᓂᒃᑯᑦ ᔩᓱᓯ ᙭ᔅᑑᓯᒧᑦ. 
23ᐊᑦᔨᒌᖏᑦᑐᖃᖏᒻᒪᑦ ᐃᓘᓐᓇᑦᓯᐊᑎᒃ ᐊᔪᖅᑐᓕᓯᒪᖕᒪᑕ ᒎᑎᐅᓪᓗ ᓂᖅᑐᕐᖕᓇᕐᖕᓂᖅᔪᐊᖓᓄᑦ ᑎᑭᐅᑎᔪᓐᓁᓪᓕᓪᓗᑎᒃ, 
24ᐊᑭᖃᖏᑦᑐᒥᒃ ᐸᓯᔭᒃᓴᐅᔪᓐᓃᖅᑎᑕᐅᕗᑦ ᑖᑦᓱᒪ ᐱᔪᓐᓇᖅᑎᑦᓯᓂᖓᑕ ᑐᓂᕐᕈᑖᓄᑦ, ᐱᐅᓕᔭᐅᓂᒃᑯᑦ ᙭ᔅᑑᓯ ᔩᓱᓯᒃᑯᑦ. 
25ᑖᓐᓇ ᒎᑎᐅᑉ ᑐᓂᕚ ᑐᓂᕐᕈᑎᒋᓪᓗᒍ ᑐᖁᖓᒍᑦ ᐃᓱᒪᒋᔪᓐᓁᖅᕕᐅᖁᓪᓗᒋᑦ, ᑖᑦᓱᒧᖓ ᐅᒃᐱᖅᑐᑦ. ᒎᑎ ᑍᒤᓕᐅᓚᐅᖅᐳᖅ ᓈᒻᒪᓈᑦᓯᐊᕐᖕᓂᓂ ᓴᖅᑭᑎᑦᓱᒪᓪᓗᒍ, ᑍᒪᓐᖓᑦ ᕿᓄᐃᓵᕈᑎᒋᓚᐅᕋᒥᒋᑦ ᓯᕗᕐᖓᒍᑦ ᐊᔪᖅᑐᓕᓂᕆᔭᐅᓚᐅᖅᑐᑦ; 
26ᑍᒤᓕᐅᓚᐅᖅᐳᖅ ᓈᒻᒪᓈᖅᑐᒥᒃ ᐃᖅᑲᖅᑐᐃᓂᓂ ᓴᖅᑭᑎᑦᓱᒪᓪᓗᒍ, ᐸᓯᔭᒃᓴᐅᔪᓐᓃᖅᑎᑦᓯᓪᓗᓂᓗ ᐅᒃᐱᓕᖅᑐᒥᒃ ᔩᓱᓯᒧᑦ.
27ᖃᓄᖅᓕ ᓂᖅᑐᕐᖕᓇᐅᑎᒃᓴᖃᖅᐱᑖ? ᓂᖅᑐᕐᖕᓇᐅᑎᒃᓴᖃᓐᖏᓚᒍᑦ. ᓱᓇ ᐱᑦᔪᑎᒋᓪᓗᒍ? ᐱᖁᔭᓂᒃ ᒪᓕᒋᐊᖃᕐᖕᓂᖅ ᐱᑦᔪᑎᒋᓪᓗᒍ ᐅᖃᐅᓯᐅᓐᖏᓛᖅ? ᑍᒤᓐᖏᓚᖅ, ᐅᒃᐱᕐᖕᓂᒃᑯᓪᓕ ᑲᔪᓯᓂᖅ ᐱᑦᔪᑎᒋᓪᓗᒍ. 
28ᐅᖃᐅᓯᖃᖅᐳᒍᑦ ᐃᓄᒃ ᐸᓯᔭᒃᓴᐅᔪᓐᓃᖅᑎᑕᐅᖕᒪᑦ ᐅᒃᐱᕐᖕᓂᕐᖕᒧᑦ ᑲᔪᓯᓂᕐᖕᒥᒍᑦ, ᐱᖁᔭᓂᒃ ᒪᓕᖕᓂᕐᖕᒥᓅᖏᑦᑐᖅ. 
29ᐅᕝᕙᓗ ᒎᑎ ᒎᑎᐅᕙ ᔫᑎᓄᑦ ᑭᓯᐊᓂ? ᔫᑎᐅᖏᑦᑐᓄᓪᓕ ᒎᑎᒋᔭᐅᓐᖏᓛᖅ? ᑖᒃᑯᓄᖓᑦᑕᐅᖅ ᒎᑎᒋᔭᐅᒋᕗᖅ, 
30ᒎᑎ ᐊᑕᐅᓯᐅᖕᒪᑦ; ᑭᐱᔭᐅᓯᒪᔪᑦ ᐸᓯᔭᒃᓴᐅᔪᓐᓃᖅᑎᓚᐅᖅᐰᑦ ᐅᒃᐱᕐᖕᓂᒃᑯᑦ ᑭᐱᔭᐅᓯᒪᖏᑦᑐᑦᑕᐅᖅ ᐅᒃᐱᕐᖕᓂᕐᖕᒧᑦ ᑲᔪᓯᓂᒃᑯᑦ ᑕᒪᑐᒧᖓᑦᓮᓐᓇᖅ ᐸᓯᔭᒃᓴᐅᔪᓐᓃᖅᑎᑕᐅᒋᕗᑦ. 
31ᑕᕝᕙᓕ ᑕᒪᑐᒧᖓ ᐅᒃᐱᕐᖕᓂᕐᖕᒧᑦ ᐱᖁᔭᑦ ᐊᑐᕈᓐᓃᖅᑎᑉᐸᕘᑦ? ᑍᒤᓐᖏᓚᖅ! ᐱᖁᔭᓪᓕ ᑐᓐᖓᕕᒋᓂᖅᓴᕆᓕᖅᐸᕗᑦ.
