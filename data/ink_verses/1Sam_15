1ᓴᒧᐃᓕᓗ ᐅᖃᖅᐳᖅ ᓴᐅᓕᒧᑦ, “ᐊᑕᓂᐅᑉ ᑎᓕᕚᖓ ᐅᖅᓱᖅᑎᖅᑕᐅᖁᓪᓗᑎᑦ ᐊᖓᔪᖅᑳᖅᔪᐊᖑᓂᐊᖅᓗᑎᑦ ᐃᓄᖁᑎᖏᓐᓄᑦ ᐄᓴᕅᓕᒥᐅᓄᑦ; ᒫᓐᓇ ᑍᒤᒻᒪᑦ ᐊᑕᓂᐅᑉ ᐅᖃᐅᓯᖏᑦ ᓈᓚᓕᒃᑭᑦ. 
2ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᐃᒫᒃ ᐅᖃᖅᐳᖅ, ‘ᐊᒪᓕᑬᒥᐅᑦ ᓱᒋᐊᕈᒪᕙᒃᑲ ᐱᓂᐊᕐᖕᓂᕆᓚᐅᖅᑕᖏᑦ ᐄᓴᕅᓕᒥᐅᓄᑦ, ᐊᑭᕋᖅᑐᓚᐅᕐᖕᒪᑕ ᐃᑦᔨᑉᑎᒥᑦ ᐊᐅᓪᓚᖅᑎᓪᓗᒋᑦ. 
3ᒫᓐᓇ ᐅᓇᑕᕆᐊᓕᕆᑦ ᐊᒪᓕᒃᒧᑦ, ᐱᖁᑎᓕᒫᖏᓪᓗ ᐊᓯᕈᖅᓗᒋᑦ; ᐊᑕᐅᓯᕐᖕᒥᒡᓘᓐᓃᑦ ᐊᒥᐊᒃᑯᑦᑍᓕᒃᑭᑦ, ᑐᖁᒃᑭᑦ ᐊᖑᑎᑦ ᐊᕐᖕᓁᓪᓗ, ᓱᕈᓰᑦ ᐊᒫᒪᒃᑐᓪᓗ, ᑐᒃᑐᕙᖁᑎᖏᑦ ᓰᐱᖁᑎᖏᓪᓗ, ᑳᒥᓕᖁᑎᖏᑦ ᓯᐅᑎᖅᑯᖅᑐᔪᖁᑎᖏᓪᓗ.’”
4ᑕᕝᕙ ᓴᐅᓕᐅᑉ ᐃᓄᐃᑦ ᑲᑎᑎᑉᐰᑦ ᓈᓴᖅᓗᒋᓪᓗ ᑎᓔᒻᒥ, 200,000-ᓴᐅᕗᑦ ᐅᓇᑕᖅᑏᑦ ᐱᓱᒃᑏᑦ ᐄᓴᕅᓕᒥᐅᑦ, 10,000-ᓴᐅᕗᓪᓗ ᐊᖑᑏᑦ ᔫᑕᒥᐅᑦ. 
5ᓴᐅᓕᓗ ᑎᑭᑉᐳᖅ ᐊᒪᓕᒃᒥᐅᑦ ᐃᒡᓗᒐᓴᖏᓐᓄᑦ, ᐅᑕᖅᑭᓕᖅᓗᓂᓗ ᓇᖅᓴᒥ. 
6ᓴᐅᓕᐅᓪᓗ ᑭᓁᑎᒥᐅᑦ ᐅᖃᐅᑎᕔᑦ, “ᐊᐅᓪᓚᕆᑦᓯ ᐊᒪᓕᑬᒥᐅᓂᑦ ᑐᖁᑕᐅᖁᓇᓯ, ᐄᓴᕅᓕᒥᐅᑦ ᐃᓄᖏᓐᓄᑦ ᑐᓐᖓᓇᓚᐅᕋᑦᓯ ᐃᑦᔨᑉᑎᒥᑦ ᐊᐅᓪᓚᖅᑎᓪᓗᒋᑦ.” ᑍᒤᒻᒪᑦ ᑭᓁᒥᐅᑦ ᐊᐅᓪᓚᓚᐅᖅᐳᑦ ᕿᒤᓪᓗᑎᒃ ᐊᒪᓕᑬᑎᓂᒃ.
7ᓴᐅᓕᐅᓪᓗ ᐅᓇᑕᖅᐰᑦ ᐊᒪᓕᑬᑎᑦ ᓵᓚᒋᓪᓗᒋᑦ, ᐱᒋᐊᖅᓗᓂ ᕼᐊᕕᓚᒥᑦ ᓲᕆ ᑎᑭᓪᓗᒍ, ᐃᑦᔨᑉᑎᒥᑦ ᓯᕿᓂᐅᑉ ᓄᐃᕕᐊᓃᑦᑐᒧᑦ. 
8ᐋᒑᒡ ᑎᒍᕚ ᐊᒪᓕᑬᑎᒃᑯᑦ ᐊᖓᔪᖅᑳᖅᔪᐊᖓ ᑐᖁᓐᓇᓂᐅᒃ, ᐃᓄᓕᒫᖏᓪᓗ ᓄᖑᑦᓯᐊᖅᐰᑉ ᓴᕕᒡᔪᐊᒧᑦ. 
9ᓴᐅᓕᐅᓪᓕ ᐃᓚᖏᑕᓗ ᐋᒑᒡ ᑐᖁᓐᖏᓛ, ᓰᐱᓪᓗ ᐱᐅᓂᖅᐹᖏᑦ, ᐃᒻᒧᒃᓯᐅᒊᓪᓗ, ᖁᐃᒃᓯᓴᖅᓯᒪᔪᓪᓗ ᓰᐱᐅᑉ ᓄᕐᕋᖏᑦ, ᐊᓯᖏᓪᓗ ᐱᐅᔫᑏᑦ, ᐊᓯᕈᕈᒪᓚᐅᓐᖏᓔᑦ; ᐊᓯᖏᓪᓕ ᐱᐅᖏᑦᑐᑦ ᐊᑑᑎᒃᓴᖃᖏᑦᑐᓪᓗ ᐊᓯᕈᖅᐰᑦ.
10ᑕᕝᕙ ᐊᑕᓂᐅᑉ ᐅᖃᐅᓯᖓ ᑎᑭᑉᐳᖅ ᓴᒧᐃᓕᒧᑦ, ᐅᖃᖅᓗᓂ, 
11“ᐅᒡᒍᐊᖅᐳᖓ ᓴᐅᓕ ᐊᖓᔪᖅᑳᖅᔪᐊᕈᖅᑎᓚᐅᕋᒃᑯ; ᐅᕙᓐᓂᒃ ᕿᒤᖕᒪᑦ ᒪᓕᒍᓐᓃᖅᓗᓂ, ᐱᖁᔨᑦᔪᑎᒋᔭᒃᑲᓗ ᑲᔪᓯᑎᓚᐅᖏᒻᒪᒋᑦ.” ᑕᒪᓐᓇ ᓴᒧᐃᓕᐅᑉ ᓂᓐᖓᒍᑎᒋᕚ; ᐊᑕᓂᕐᖕᒧᓪᓗ ᕿᓄᓪᓗᓂ ᕿᐊᕗᖅ ᐅᓐᓄᐊᓕᒫᖅ. 
12ᐅᓪᓛᒻᒪᕆᒃᑯᓪᓗ ᓴᒧᐃᓕ ᒪᑭᑉᐳᖅ ᓴᐅᓕ ᑲᑎᔭᖅᑐᓕᖅᓗᒍ; ᓴᒧᐃᓕᓗ ᐅᖃᐅᑦᔭᐅᕗᖅ, “ᓴᐅᓕ ᐂᕗᖅ ᑳᕐᒥᐅᓪᒧᑦ, ᓴᓇᓪᓗᓂᓗ ᐃᓄᓐᖑᐊᒥᒃ ᐃᒻᒥᓂᓐᖑᐊᒥᒃ; ᑕᕝᕙᓐᖓᓪᓗ ᑲᔪᓯᓪᓗᓂ ᐊᒻᒧᐊᒃᐳᖅ ᒋᐅᓪᒐᐅᓪᒧᑦ.” 
13ᓴᒧᐃᓕᓗ ᓴᐅᓕᒧᐊᖅᐳᖅ, ᓴᐅᓕᐅᓪᓗ ᐅᖃᐅᑎᕚ, “ᓮᒻᒪᖅᑎᑕᐅᒋᑦ ᐊᑕᓂᕐᖕᒥᑦ ᐱᔪᑎᑦ; ᐊᑕᓂᐅᑉ ᐱᖁᔨᑦᔪᑎᒋᓚᐅᖅᑕᖏᑦ ᑲᔪᓯᑎᓚᐅᖅᐸᒃᑲ.”
14ᓴᒧᐃᓕᓕ ᐅᖃᖅᐳᖅ, “ᓱᓁᓪᓖᒃᑯᐊ ᓯᐅᑎᓐᓄᑦ ᑐᓴᖅᓴᐅᕙᑦ ᓰᐱᑦ ᓂᑦᔮᕙᓗᖏᑦ, ᐃᒻᒧᒃᓯᐅᒊᓪᓗ ᓂᓪᓕᐊᓂᖏᑦ ᑐᓵᔭᒃᑲ?”
15ᓴᐅᓕ ᐅᖃᖅᐳᖅ, “ᑖᒃᑯᐊ ᐊᒪᓕᑬᑎᓂᑦ ᐱᔭᐅᓯᒪᔪᑦ; ᐃᓄᐃᑦ ᑐᖁᑦᓯᓚᐅᓐᖏᓚᑦ ᐱᐅᓂᖅᐹᓂᒃ ᓰᐱᓂᒃ ᐃᒻᒧᒃᓯᐅᒐᓂᒡᓗ, ᑐᓂᕐᕈᑎᒃᓴᐅᖁᓪᓗᒋᑦ ᐊᑕᓂᕐᖕᒧᑦ ᒎᑎᖕᓄᑦ; ᐊᓯᓕᒫᖏᓪᓕ ᓄᖑᑦᓯᐊᖅᓗᒋᑦ ᐊᓯᕈᓚᐅᖅᐸᕗᑦ.”
16ᑕᕝᕙ ᓴᒧᐃᓕ ᓴᐅᓕᒧᑦ ᐅᖃᖅᐳᖅ, “ᓂᐱᖃᓐᖏᓚᐅᕆᑦ! ᐅᖃᐅᑎᓂᐊᖅᐸᒋᑦ ᐊᑕᓂᐅᑉ ᐅᓐᓄᒃ ᐅᖃᐅᓯᕆᓚᐅᖅᑕᖓᓂᒃ ᐅᕙᓐᓄᑦ.” ᐅᖃᐅᑎᕚᓗ, “ᐊᑏ ᐅᖃᓕᕆᑦ.”
17ᓴᒧᐃᓕᓗ ᐅᖃᖅᐳᖅ, “ᒥᑭᔫᑎᓪᓗᑎᑦ ᐃᔨᕕᑦ ᓵᖓᓂ, ᐊᖓᔪᖅᑳᖑᓐᖏᓚᑏᑦ ᐄᓴᕅᓕᒥᐅᑦ ᑭᖑᕚᖏᓐᓅᑦ? ᐊᑕᓂᐅᑉ ᐅᖅᓱᖅᑎᓚᐅᖅᐹᑎᑦ ᐊᖓᔪᖅᑳᖅᔪᐊᖑᖁᓪᓗᑎᑦ ᐄᓴᕅᓕᒥᐅᓄᑦ. 
18ᐊᑕᓂᐅᓪᓗ ᑎᓕᓚᐅᖅᐹᑎᑦ ᐱᔭᒃᓴᖃᖁᓪᓗᑎᑦ ᐅᖃᖅᓗᓂ, ‘ᐊᐅᓪᓚᕆᑦ, ᐊᔪᖅᑐᓕᔪᑦ ᐊᓯᕈᕆᐊᖅᑐᒃᑭᑦ ᓄᖑᑦᓯᐊᖅᓗᒋᑦ, ᐊᒪᓕᑬᒥᐅᑦ ᐅᓇᑕᕐᖕᓂᐊᖅᐸᑎᑦ ᓄᖑᓚᐅᖅᑳᖅᑎᓐᓇᒋᑦ.’ 
19ᓱᖕᒪᓪᓕ ᓈᓚᓚᐅᓐᖏᓚᑎᑦ ᐊᑕᓂᐅᑉ ᓂᐱᖓᓂᒃ? ᓱᖕᒪᓪᓗ ᐊᓯᕈᖅᑐᒃᓮᑦ ᑎᒍᓚᐅᖅᐱᒋᑦ, ᐊᔪᖅᑐᓕᓪᓗᑎᓪᓗ ᐊᑕᓂᐅᑉ ᓵᖓᓂ?”
20ᓴᐅᓕᓗ ᐅᖃᖅᐳᖅ ᓴᒧᐃᓕᒧᑦ, “ᓈᓚᓚᐅᖅᐳᖓᓕ ᐊᑕᓂᐅᑉ ᓂᐱᖓᓂᒃ, ᐊᑕᓂᐅᑉ ᑎᓕᓯᓂᖓ ᒪᓕᒡᓗᒍ ᐱᓇᓱᐊᕆᐊᖅᑐᓚᐅᖅᐳᖓ, ᐅᑎᐅᑎᓚᐅᖅᐸᕋᓗ ᐋᒑᒡ ᐊᒪᓕᑬᒃᑯᑦ ᐊᖓᔪᖅᑳᖅᔪᐊᖓᑦ, ᐊᒪᓕᑬᒥᐅᓪᓗ ᐊᓯᕈᖅᓗᒋᑦ ᓄᖑᑦᓯᐊᓚᐅᖅᐸᒃᑲ. 
21ᐃᓄᐃᓪᓕ ᑎᒍᓯᓚᐅᖅᐳᑦ ᐱᐅᓂᖅᐹᓂᒃ ᓰᐱᓂᒃ ᐃᒻᒧᒃᓯᐅᒐᓂᒡᓗ ᐊᓯᕈᖅᑐᒃᓴᓂᑦ, ᑐᓂᕐᕈᑎᒃᓴᐅᖁᓪᓗᒋᑦ ᐊᑕᓂᕐᖕᒧᑦ ᒎᑎᖕᓄᑦ ᒋᐅᓪᒐᐅᓪᒥ.”
22ᓴᒧᐃᓕᓗ ᐅᖃᖅᐳᖅ, “ᐊᑕᓂᖅ ᖁᕕᐊᒋᔭᖃᕐᖕᓂᖅᓴᐅᕚ ᑐᓂᕐᕈᑎᒃᓴᓂᒃ ᐆᑕᒃᓴᓂᒃ, ᓈᓚᖕᓂᕐᖕᒥᒃ ᐊᑕᓂᐅᑉ ᓂᐱᖓᓂᑦ? ᑕᑯᒋᑦ, ᓈᓚᖕᓂᖅ ᐱᓪᓚᕆᐅᓂᖅᓴᐅᕗᖅ ᑐᓂᕐᕈᑎᓂᑦ, ᓰᐲᑦ ᐊᖑᓴᓪᓗᖏᑕ ᖁᐃᓂᔪᑦ ᑐᓂᕐᕈᑕᐅᓂᖏᓐᓂᑦ. 
23ᐊᑭᕋᖅᑐᕐᖕᓂᖅ ᐊᔪᕐᖕᓂᐅᕗᖅ ᐊᖓᒃᑰᓇᓱᐊᖅᑐᑎᑐᑦ, ᓯᑎᔫᓂᖅᓗ ᐱᐅᖏᑦᑐᓕᓂᐅᕗᖅ ᒎᑎᓐᖑᐊᖃᖅᑐᑎᑐᑦ. ᓇᕐᕈᓚᐅᕋᕕᑦ ᐊᑕᓂᐅᑉ ᐅᖃᐅᓯᖓᓂᒃ, ᑍᒫᒃᑕᐅᖅ ᓇᕐᕈᒋᓕᖅᐹᑎᑦ ᐊᖓᔪᖅᑳᖅᔪᐊᖑᓂᕐᖕᓂᑦ.”
24ᓴᐅᓕᓗ ᐅᖃᓕᖅᐳᖅ ᓴᒧᐃᓕᒧᑦ, “ᐊᔪᖅᑐᓕᓚᐅᖅᐳᖓ; ᐊᑕᓂᐅᑉ ᐅᖃᐅᓯᖏᑦ ᓱᕋᓚᐅᖅᐸᒃᑲ ᐅᖃᐅᓯᖅᑎᓪᓗ, ᐃᓄᖕᓂᒃ ᓯᕘᕋᓚᐅᕋᒪ ᓂᐱᖏᓪᓗ ᓈᓚᖔᓕᓚᐅᕋᒃᑭᑦ. 
25ᒫᓐᓇᓕ ᑍᒤᒻᒪᑦ, ᑐᒃᓯᐊᖅᐳᖓ ᐊᔪᕐᖕᓂᓐᓂᑦ ᐃᓱᒪᒋᔪᓐᓁᖅᕕᒋᓐᖓ, ᐅᑎᖃᑎᒋᓗᖓᓗ, ᐊᑕᓂᕐᖕᒧᑦ ᑐᒃᓯᐊᕈᓐᓇᖁᓪᓗᖓ.”
26ᓴᒧᐃᓕᓗ ᐅᖃᖅᐳᖅ ᓴᐅᓕᒧᑦ, “ᐅᑎᖃᑎᒋᓂᐊᓐᖏᓚᒋᑦ; ᐊᑕᓂᐅᑉ ᐅᖃᐅᓯᖓᓂᒃ ᓇᕐᕈᓚᐅᕋᕕᑦ, ᐊᑕᓂᐅᓪᓗ ᓇᕐᕈᒋᓕᖅᐹᑎᑦ ᐊᖓᔪᖅᑳᖅᔪᐊᖑᓂᕐᖕᓂᒃ ᐄᓴᕅᓕᒥᐅᓄᑦ.”
27ᓴᒧᐃᓕ ᑐᓄᓪᓗᓂ ᕿᒪᕉᑎᓕᖅᑎᓪᓗᒍ, ᓴᐅᓕᐅᑉ ᓴᒧᐃᓕᐅᑉ ᐅᓕᒡᔪᐊᖓ ᓯᓈᒍᑦ ᑎᒍᕚ, ᐊᓕᒃᐳᖅᓗ. 
28ᓴᒧᐃᓕᐅᓪᓗ ᐅᖃᐅᑎᕚ, “ᐊᑕᓂᐅᑉ ᐄᓴᕅᓕᒥᐅᓄᑦ ᐊᖓᔪᖅᑲᐅᕖᑦ ᐊᓕᒃᐹ ᐅᓪᓗᒥ, ᑐᓂᓪᓗᒍᓗ ᓯᓚᖅᑲᑎᖕᓄᑦ, ᐃᓕᖕᓂᑦ ᐱᐅᓂᖅᓴᐅᔪᒧᑦ. 
29ᐄᓴᕅᓕᒥᐅᓪᓗ ᓲᖑᑦᔪᑎᖓ ᓴᒡᓗᓂᐊᓐᖏᓚᖅ ᖃᕿᐊᓕᕐᖕᓂᐊᕋᓂᓗ; ᑖᓐᓇ ᐃᓄᒃᑎᑑᓐᖏᒻᒪᑦ ᖃᕿᐊᓕᖃᑦᑕᕆᐊᓕᒃᑎᑐᑦ.”
30ᑕᕝᕙ ᐅᖃᓕᖅᐳᖅ, “ᐊᔪᖅᑐᓕᓚᐅᖅᐳᖓ; ᐅᐱᒋᓚᐅᓐᖓᓕ, ᐃᓄᐃᑦ ᐊᖓᔪᖅᑳᖏᑕ ᓵᖓᓂ ᐄᓴᕅᓕᒥᐅᓪᓗ ᓵᖏᓐᓂ, ᐅᑎᖃᑎᒋᓚᐅᓐᖓ, ᑐᒃᓯᐊᕈᓐᓇᖁᓪᓗᖓ ᐊᑕᓂᕐᖕᒧᑦ ᒎᑎᖕᓄᑦ.” 
31ᑕᕝᕙ ᓴᒧᐃᓕᐅᑉ ᓴᐅᓕ ᐅᑎᖃᑎᒋᓕᖅᐹ, ᓴᐅᓕᓗ ᑐᒃᓯᐊᖅᐳᖅ ᐊᑕᓂᕐᖕᒧᑦ.
32ᑕᕝᕙ ᓴᒧᐃᓕ ᐅᖃᖅᐳᖅ, “ᐊᖓᔪᖅᑳᖅᔪᐊᖅ ᐋᒑᒡ ᐊᒪᓕᑬᒥᐅᑕᖅ ᕾᑎᑕᐅᓕ ᐅᕙᓐᓄᑦ.” ᐂᒑᒡ ᑕᕝᕙ ᐂᕗᖅ ᑖᑦᓱᒧᖓ ᖁᕕᐊᓱᒡᓗᓂ. ᐅᖃᖅᓗᓂᓗ, “ᑐᖂᑉ ᖃᓯᓕᓇᕐᖕᓂᖓ ᐊᓂᒍᖅᐳᖅ.” 
33ᓴᒧᐃᓕᓗ ᐅᖃᖅᐳᖅ, “ᓴᕕᒡᔪᐊᕕᑦ ᐊᕐᖕᓁᑦ ᕿᑐᕐᖏᓱᐃᑦᑑᑎᓚᐅᕐᖕᒪᒋᑦ, ᐊᓈᓁᑦᑕᐅᖅ ᕿᑐᕐᖓᖃᕐᖕᓂᐊᕈᓐᓃᖅᐳᖅ ᐊᕐᖕᓁᑦ ᐊᑯᕐᖓᓐᓂ.” ᓴᒧᐃᓕᐅᓪᓗ ᐋᒑᒡ ᐊᕕᒃᑐᖅᐹ ᐅᓄᖅᑑᓕᓗᒍ ᐊᑕᓂᐅᑉ ᓵᖓᓂ ᒋᐅᓪᒐᐅᓪᒥ.
34ᓴᒧᐃᓕᓗ ᑕᕝᕙ ᕌᒪᒧᐊᖅᐳᖅ; ᓴᐅᓕ ᑕᑉᐸᐅᖓ ᐊᖏᕐᕋᒥᓄᐊᖅᑎᓪᓗᒍ ᒋᐱᐊᒧᑦ. 
35ᓴᒧᐃᓕᐅᓪᓗ ᓴᐅᓕ ᑕᑯᒃᑲᓐᓂᓚᐅᕈᓐᓃᖅᐹ ᑐᖁᓚᐅᖅᑳᖅᑎᓐᓇᒍ, ᓴᒧᐃᓕᐅᓪᓕ ᓴᐅᓕ ᕿᒃᓵᒍᑎᒋᓚᐅᖅᐹ. ᐊᑕᓂᖅᓗ ᐅᒡᒍᐊᓕᓚᐅᖅᐳᖅ ᓴᐅᓕᒥᒃ ᐊᖓᔪᖅᑳᖅᔪᐊᕈᖅᑎᑦᓯᓚᐅᕐᖕᓂᕐᖕᒥᓂᒃ ᐄᓴᕅᓕᒥᐅᓄᑦ.
