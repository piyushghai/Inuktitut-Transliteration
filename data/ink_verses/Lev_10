1ᐂᕈᓂᐅᓪᓗ ᐃᕐᖕᓂᖏᒃ ᓁᑖᑉ ᐊᒻᒪᓗ ᐊᐱᕼᐅ ᐃᓯᖅᓗᐊᕐᖕᓂᑎᑦᓯᑦᔪᑎᑎᒃ ᑎᒍᕔᑦ, ᐃᑭᓪᓗᒋᓪᓗ ᑎᐱᑦᓯᐊᕆᒃᑐᒥᒃ ᐃᓐᓴᓐᓯᒥᒃ ᐃᓗᓪᓕᖅᓗᒋᑦ; ᑐᓂᕐᕈᓯᖅᐳᒡᓗ ᐃᑯᒪᔪᒥᒃ ᐊᑕᓂᕐᖕᒧᑦ, ᑍᒫᒃ ᐱᖁᔭᐅᓯᒪᓇᑎᒃ. 
2ᐃᑯᒪᓗ ᐊᓂᕗᖅ ᐊᑕᓂᐅᑉ ᓇᔪᒐᖓᓂᑦ ᐃᓅᒃ ᑖᒃᑯᐊᒃ ᓄᖑᓪᓗᒋᒃ, ᑖᒃᑯᐊᒃ ᑐᖁᕘᒃ ᐊᑕᓂᐅᑉ ᓵᖓᓂ. 
3ᑕᕝᕙ ᒨᓯᓯᐅᑉ ᐂᕈᓂ ᐅᖃᐅᑎᕚ, “ᑕᒪᑦᔭ ᐊᑕᓂᐅᑉ ᐅᖃᐅᓯᕆᓚᐅᖅᑕᖓ ᐅᖃᕋᒥ; ‘ᐅᕙᓐᓄᑦ ᖃᒡᓕᔪᓄᑦ ᐃᑦᔪᕐᖕᓁᓐᓂᓐᓂᒃ ᓇᓗᓁᖅᓯᓂᐊᖅᐳᖓ; ᐃᓄᐃᑦ ᑕᒃᑯᐊᓐᓂ ᐅᐱᒋᔭᐅᓂᐊᖅᐳᖓ.’” ᐂᕈᓂᓗ ᓂᓪᓕᓐᖏᓚᖅ.
4ᒨᓯᓯᐅᑉ ᒥᓮᐅᓪ ᐃᐅᓪᓴᕚᓐᓗ ᕾᖁᕚᒃ ᐊᑦᔧᐆᑉ ᐃᕐᖕᓂᖏᒃ ᐂᕈᓂᐅᑉ ᐊᒃᑲᖓᑕ ᐅᖃᐅᑎᓪᓗᒋᒃ, “ᕾᒋᑦᓯᒃ ᖃᑕᓐᖑᑎᓯᓗ ᐅᑯᐊᒃ ᓄᓇᓖᑦ ᓯᓚᑖᓄᐊᓚᐅᖅᓯᒋᒃ ᐃᑦᔪᕐᖕᓁᑦᑐᕕᐅᑉ ᓵᖓᓂᑦ.” 
5ᑖᒃᑯᐊᒡᓗ ᕾᕘᒃ ᐊᒡᔭᖅᓗᒋᒡᓗ ᑐᓂᕐᕈᓯᖅᑎᑦᓯᔨᓯᐅᑎᓂᒃ ᐊᓐᓄᕌᖅᓯᒪᑎᓪᓗᒋᒃ, ᓄᓇᓖᑦ ᓯᓚᑖᓄᑦ ᐊᒡᔭᖅᐹᑦ, ᒨᓯᓯᐅᑉ ᐱᖁᔨᓂᖓ ᒪᓕᒡᓗᒍ.
6ᒨᓯᓯᓗ ᐅᖃᕆᕗᖅ ᐂᕈᓂᒧᑦ ᐃᕐᖕᓂᖏᓐᓄᓪᓗ ᐃᓕᓯᕆᒧᑦ ᐃᑕᒫᕐᒧᓪᓗ, “ᓄᔭᓯ ᐃᓪᓔᖅᓯᒪᔪᓐᓃᖅᑎᓐᓂᐊᕋᓯᒋᒃ, ᐊᓐᓄᕌᓯᓗ ᐊᓕᖕᓂᐊᕐᖕᓇᒋᑦ, ᑍᒤᓕᐅᕈᑦᓯ ᑐᖁᓂᐊᕆᕗᓯᒃ ᐊᑕᓂᖅᓗ ᓂᓐᖓᐅᒪᓂᐊᖅᐳᖅ ᓄᓇᓕᖕᓄᑦ ᑖᒃᑯᓄᖓ. ᐃᓚᓯᓕ ᐄᓴᕅᓕᒥᐅᓪᓗ ᕿᒃᓵᒍᓐᓇᖅᐳᑦ ᐊᑕᓂᐅᑉ ᐃᑯᒪᒧᑦ ᑐᖁᑕᖏᑦ ᐱᑦᔪᑎᒋᓗᒋᑦ. 
7ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᖓ ᕿᒪᒃᑍᓕᓯᐅᒃ, ᑐᖁᖁᓇᓯᒃ, ᐊᑕᓂᐅᑉ ᐅᖅᓱᖅ ᒥᖑᐊᕈᑎᖓ ᐃᓕᑦᓯᓐᓃᒻᒪᑦ.” ᑖᒃᑯᐊᒡᓗ ᒨᓯᓯᐅᑉ ᐅᖃᐅᓯᕆᔭᖓ ᒪᓕᒡᓗᒍ ᑍᒤᓕᐅᖅᐳᑦ.
8ᐊᑕᓂᐅᑉ ᐂᕈᓂ ᐅᖃᐅᑎᕚ, 
9“ᐃᕝᕕᑦ ᐃᕐᖕᓂᑎᓪᓗ ᕔᓂᒥᒃ ᐃᒥᕆᐊᖃᓐᖏᓚᓯ, ᐊᓯᐊᓂᒡᓘᓐᓃᑦ ᐃᒥᐊᓗᓕᐊᕆᓯᒪᔪᒥᒃ ᐃᒥᕆᐊᖃᓐᖏᓚᓯ ᑐᐱᐅᑉ ᑲᑎᒪᕕᐅᑉ ᐃᓗᐊᓃᑎᓪᓗᓯ, ᑍᒤᓕᐅᕈᑦᓯ ᑐᖁᔪᒫᖅᐳᓯ, ᑕᒪᓐᓇ ᒪᓕᒐᐅᓂᐊᖅᐳᖅ ᑭᖑᕚᒃᓴᑦᓯᓐᓄᑦ.
10ᓇᓗᓁᖅᓯᑦᓯᐊᕆᐊᖃᖅᐳᓯ ᐃᑦᔪᕐᖕᓁᑦᑐᒥᒃ, ᐃᑦᔪᕐᖕᓁᑦᑑᖏᑦᑐᒥᒡᓗ ᐃᓄᑐᐃᓐᓇᖅᓯᐅᑎᒥᒃ, ᓴᓗᒤᑦᑐᒥᒃ, ᓴᓗᒪᔪᒥᒡᓗ. 
11ᐄᓴᕅᓕᒥᐅᓕᒫᑦ ᐃᓕᓐᓂᐊᖅᑎᑦᓴᕆᐊᖃᖅᐸᓯ ᐊᑕᓂᐅᑉ ᐱᖁᔭᖏᓐᓂᒃ ᒨᓯᓯᒃᑯᑦ ᑐᓂᔭᖏᓐᓂᒃ.”
12ᒨᓯᓯᓗ ᐅᖃᕆᕗᖅ ᐂᕈᓂᒧᑦ ᐃᕐᖕᓂᖏᓐᓄᓪᓗ ᐃᓕᓯᕆᒧᑦ ᐃᑕᒫᕐᒧᓪᓗ ᐊᒥᐊᒃᑰᔫᖕᓄᑦ, “ᑎᒍᓯᓕᕆᑦᓯ ᓂᐊᖂᔭᒥᒃ ᑐᓂᕐᕈᑕᐅᓯᒪᔪᒥᒃ ᑐᓂᕐᕈᑎᓂᒃ ᐊᑕᓂᕐᖕᒧᑦ ᐃᑯᐊᓪᓚᒃᑕᐅᓗᑎᒃ ᑐᓂᕐᕈᑎᕕᓂᕐᖕᒥᒃ ᓴᓇᓯᒪᔪᒥᒃ ᐳᕙᓪᓚᖅᓴᐅᑎᖃᖏᑦᑐᒥᒃ ᓂᕆᓗᒍᓗ ᑐᓂᕐᕈᓯᖅᕕᐅᑉ ᓴᓂᐊᓂ, ᑖᓐᓇ ᐃᑦᔪᕐᖕᓁᓐᓂᖅᐹᖑᖕᒪᑦ. 
13ᑖᓐᓇ ᓂᕆᓯᐅᒃ ᐃᑦᔪᕐᖕᓁᑦᑑᑉ ᐃᓂᖓᓂ ᑖᓐᓇ ᓂᕿᒃᓴᕆᒐᕕᐅᒃ ᐃᕐᖕᓂᖅᐱᓪᓗ ᓂᕿᒃᓴᕆᖕᒪᑦᔪᒃ ᑖᒃᑯᓇᓐᖓᑦ ᑐᓂᕐᕈᑎᓂᒃ ᐃᑯᐊᓪᓚᒃᑕᐅᓯᒪᔪᓂᒃ ᐊᑕᓂᕐᖕᒧᑦ ᐃᓕᖓᖕᒪᑦ; ᑍᒫᒃ ᑕᕝᕙ ᐱᖁᕙᑦᓯ. 
14ᑭᓯᐊᓂᓕ ᐆᒪᔫᑉ ᓴᑭᐊᖏᓐᓂᒃ ᐃᕝᕕᓪᓗ ᐃᕐᖕᓂᑎᓪᓗ ᐸᓂᒃᑎᓪᓗ ᐊᐅᓪᓚᖅᑎᑕᐅᓪᓗᓂ ᑐᓂᕐᕈᑕᐅᓯᒪᔪᖅ ᒥᒥᖏᒡᓗ ᑐᓂᕐᕈᑕᐅᓯᒪᔪᖅ ᓂᕆᔭᒃᓴᕆᕙᓯ, ᑖᒃᑯᐊ ᓂᕆᓯᐅᒃ ᐅᒃᐱᕐᖕᓂᐅᑉ ᐃᓕᖅᑯᓯᖓᑕ ᐃᑦᔪᕐᖕᓁᓐᓂᕋᖅᑕᖓᓃᓪᓗᓯ ᑖᒃᑯᐊ ᑐᓂᔭᐅᖕᒪᑕ ᐃᓕᖕᓄᑦ ᕿᑐᕐᖓᕐᖕᓄᓪᓗ ᐄᓴᕅᓕᒥᐅᑦ ᑐᓂᕐᕈᑎᖏᓐᓂᑦ ᐱᔪᑦ. 
15ᒥᒥᖅ ᑐᓂᕐᕈᑕᐅᓯᒪᔪᖅ ᓴᑭᐊᒡᓗ ᐊᐅᓪᓚᖅᑎᑕᐅᓗᓂ ᑐᓂᕐᕈᑕᐅᓯᒪᔪᖅ ᐃᓚᖃᖅᓗᓂ ᑐᓐᓄᕐᖕᓂᒃ ᐃᑯᐊᓚᑦᓯᓂᒃᑯᑦ ᑐᓂᕐᕈᑕᐅᓯᒪᔪᓂᒃ, ᐊᐅᓪᓚᖅᑎᑕᐅᓗᑎᒃ ᑐᓂᕐᕈᑎᒃᓮᑦ ᐊᑕᓂᕐᖕᒧᑦ. ᑖᒃᑯᐊ ᑕᕝᕙ ᐃᕝᕕᑦ ᐱᑖᕆᔭᕆᐊᖃᖅᑕᑎᑦ ᕿᑐᕐᖓᕐᖕᓄᓪᓗ, ᐊᑕᓂᖅ ᑍᒫᒃ ᐱᖁᔨᓚᐅᕐᖕᒪᑦ.”
16ᒨᓯᓯᓗ ᐊᐱᖅᑯᑎᖃᕐᖕᒪᑦ ᒎᑦᓯᒥᒃ ᐊᔪᕐᖕᓃᑦ ᐱᓪᓗᒋᑦ ᑐᓂᕐᕈᑕᐅᓯᒪᔪᒥᒃ ᖃᐅᔨᑎᑕᐅᓪᓗᓂᓗ ᐃᑯᐊᓪᓚᒃᑕᐅᔪᕕᓂᐅᖕᒪᑦ, ᐃᓕᓯᕆᓗ ᐃᑕᒫᕐᓗ ᓂᓐᖓᒡᕕᒋᕔᑦ, ᐂᕈᓂᐅᑉ ᐃᕐᖕᓂᖏᒃ ᐊᒥᐊᒃᑰᒃ, ᐊᐱᕆᓪᓗᒋᒡᓗ, 
17“ᓱᖕᒪᑦ ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᕕᓂᖅ ᓂᕆᓚᐅᖏᑉᐱᓯᒃᑰᒃ ᐃᑦᔪᕐᖕᓁᑦᑐᕕᐅᑉ ᐃᓚᖓᓂ? ᐃᑦᔪᕐᖕᓁᓐᓂᖅᐹᖑᖕᒪᑦ; ᐃᓕᑦᓯᖕᓄᑦ ᑐᓂᔭᐅᓚᐅᖅᑐᖅ ᐃᓄᐃᑦ ᓄᓇᖅᑲᑎᒌᑦ ᐸᓯᔭᒃᓴᐅᓂᖏᑦ ᐲᖅᑕᐅᖁᓪᓗᒋᑦ ᐃᓱᒪᒋᔪᓐᓁᖅᕕᐅᖁᓪᓗᒋᑦ ᐊᑕᓂᐅᑉ ᓵᖓᓂ. 
18ᐊᐅᖓ ᐋᑕᐅᓚᐅᖏᒻᒪᑦ ᐃᑦᔪᕐᖕᓁᑦᑐᕕᖕᒧᑦ, ᑍᒤᒻᒪᑦ ᐃᑦᔪᕐᖕᓁᑦᑐᕕᐅᑉ ᖃᓂᒋᔭᖓᓂ ᓂᕆᔭᕆᐊᖃᓚᐅᖅᐸᓯ, ᐱᖁᔨᓂᕋ ᒪᓕᒡᓗᒍ.”
19ᐂᕈᓂᓗ ᑭᐅᕗᖅ ᒨᓯᓯᒧᑦ, “ᐅᓪᓗᒥ ᐃᓄᐃᑦ ᐊᔪᕐᖕᓂᑎᒃ ᐱᓪᓗᒍ ᑐᓂᕐᕈᓯᖅᐳᑦ ᐃᑯᐊᓪᓚᒋᐊᓕᖕᓂᒡᓗ ᑐᓂᕐᕈᓯᖅᐳᑦ ᐊᑕᓂᕐᖕᒧᑦ; ᑭᓯᐊᓂᓕ ᐅᕙᓐᓄᑦ ᑕᒪᓐᓇ ᐃᓱᒪᔮᕐᖕᓇᖅᑐᖅ ᑎᑭᑉᐳᖅ! ᐅᓪᓗᒥ ᓂᕆᓚᐅᕈᒪ ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᕕᓂᕐᖕᒥᑦ, ᐊᑕᓂᐅᑉ ᑕᒪᓐᓇ ᓈᒻᒪᒋᒐᔭᖅᐸᐅᒃ?” 
20ᒨᓯᓯ ᑕᒪᑐᒥᖓ ᑐᓴᕋᒥ ᓈᒻᒪᒃᓴᓕᖅᐳᖅ.
