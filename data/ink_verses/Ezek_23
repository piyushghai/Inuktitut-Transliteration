1ᑕᕝᕙ ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ, ᐊᕐᖕᓇᖅᑕᖃᓚᐅᖅᐳᖅ ᓄᑲᕇᖕᓂᒃ, ᐊᓈᓇᖃᖅᑑᖕᓂᒃ ᑖᑦᓱᒥᖓᑦᓮᓐᓇᖅ. 
3ᑖᒃᑯᐊᒃ ᐊᖑᓐᓂᐊᖅᑎᐅᓚᐅᖅᐴᒃ ᐃᑦᔨᑉᑎᒥ; ᐃᓅᓱᒃᑑᓂᕐᖕᒥᖕᓂᑦ ᐊᖑᓐᓂᐊᖅᑎᐅᓕᓚᐅᖅᐴᒃ; ᑕᕝᕙᓂᓗ ᐃᕕᐊᖏᖏᒃ ᐊᒃᑐᐊᔭᐅᓚᐅᖅᐴᒃ ᐱᖃᑎᖃᓚᐅᖅᓯᒪᖏᑦᑑᒡᓗ ᓈᖏᒃ ᐊᒃᑐᐊᔭᐅᓪᓗᑎᒃ. 
4ᐊᖓᔪᒃᓯᖅ ᐊᑎᖃᖅᐳᖅ ᐅᕼᐅᓚᒥᒃ, ᓄᑲᖅᓕᖅᓗ ᐊᑎᖃᖅᓗᓂ ᐅᕼᐅᓕᐸᒥᒃ, ᑕᒪᖏᒃ ᓄᓕᐊᖅᑖᕆᓚᐅᖅᐹᒃᑲᒃ, ᐸᓂᒃᑖᖅᕕᒋᓪᓗᒋᒃ ᐃᕐᖕᓂᖅᑖᖅᕕᒋᓪᓗᒋᒡᓗ. ᐊᑎᖏᒃ ᐃᒤᓕᖓᕘᒃ, ᓴᒥᐊᕆᐊ ᐅᕼᐅᓚᐅᕗᖅ, ᔪᕉᓴᓚᒻᓗ ᐅᕼᐅᓕᐸᐅᓪᓗᓂ. 
5ᐅᕼᐅᓚ ᓄᓕᐊᕆᓕᕋᓗᐊᕋᒃᑯ ᑲᔪᓯᑐᐃᓐᓇᓚᐅᖅᐳᖅ ᐊᖑᓐᓂᐊᖅᑎᐅᓂᕐᖕᒥᓂᒃ; ᐃᒃᓯᒍᕐᖕᓂᖃᓗᐊᕋᒥ ᐅᖓᒋᔭᒥᓂᒃ ᐊᓯᕆᐊᒥᐅᓂᒃ, 
6ᑖᒃᑯᐊ ᐅᓇᑕᖅᑎᐅᕗᑦ ᐊᐅᐸᓪᓚᕆᒃᑐᓂᒃ ᐊᓐᓄᕌᖃᖅᓗᑎᒃ, ᓄᓇᓕᖕᓂ ᐊᖓᔪᖅᑳᖑᕗᑦ ᐅᓇᑕᖅᑎᓄᓪᓗ ᐊᖓᔪᖅᑳᖑᓪᓗᑎᒃ, ᑕᒪᕐᖕᒥᒃ ᐊᖑᑎᑦᓯᐊᕙᐅᕗᑦ ᐃᓅᓱᒃᑑᓪᓗᑎᒃ, ᕿᒻᒥᖅᔪᐊᒃᑰᖅᑎᐅᕗᑦ ᕿᒻᒥᔪᐊᓂ ᐃᑭᒪᓪᓗᑎᒃ. 
7ᐃᒻᒥᓂᒃ ᐂᑦᑑᑎᒋᕗᖅ ᑖᒃᑯᓄᖓ ᐊᖑᓐᓂᐊᕐᖕᓂᒃᑯᑦ, ᐊᓯᕆᐊᒥᐅᑦ ᐊᖑᑎᑦᓯᐊᖁᑎᖏᑕ ᐱᔪᒥᓇᕐᖕᓂᖅᐹᓕᒫᖏᓐᓄᑦ; ᐃᒻᒥᓂᒡᓗ ᓇᕐᕈᓇᖅᓯᑎᓯᒪᕗᖅ ᐃᒃᓯᒎᕐᖕᓂᒃᑯᑦ ᐱᓇᓱᐊᖃᑎᒋᖃᑦᑕᖅᑕᓕᒫᖏᑕ ᒎᑎᓐᖑᐊᖏᓐᓄᑦ. 
8ᐃᑦᔨᑉᑎᒥᓗ ᐊᖑᓐᓂᐊᖅᑎᓐᖑᓚᐅᕐᖕᓂᓂ ᑲᔪᓯᑎᑉᐹ; ᓂᕕᐊᖅᓵᖑᓂᕐᖕᒥᓂᑦ ᐊᖑᑎᓄᑦ ᐃᓐᓇᖓᖃᑕᐅᕙᓕᓚᐅᖅᐳᖅ ᐱᖃᑎᖃᓚᐅᖅᓯᒪᖏᓐᓂᓂ ᐊᒃᑐᐊᔭᐅᑎᑦᓱᒍ ᐃᒃᓯᒎᕐᖕᓂᖏᓪᓗ ᐃᓱᒤᓐᓇᕐᕆᑎᓪᓗᒋᑦ ᐃᒻᒥᓄᑦ. 
9ᑍᒤᒻᒪᑦ ᐅᖓᒋᓕᖅᑕᖏᓐᓄᑦ ᑐᓂᑦᔪᑎᒋᓚᐅᖅᐸᕋ, ᐊᓯᕆᐊᒥᐅᑦ ᐱᔪᓐᓇᕐᖕᓂᖏᓐᓄᑦ, ᐃᒃᓯᒎᕐᖕᓂᕐᖕᒥᓄᑦ ᑍᒤᑦᑐᒪᖕᒪᑦ. 
10ᑖᒃᑯᐊ ᐊᓐᓄᕅᔭᖅᑎᓚᐅᖅᐹᑦ; ᐃᕐᖕᓂᖏᑦ ᐸᓂᖏᓪᓗ ᑎᒍᔭᐅᓪᓗᑎᒃ; ᓴᕕᒡᔪᐊᒧᓪᓗ ᑐᖁᑕᐅᓪᓗᓂ; ᐊᕐᖕᓇᓄᑦ ᐅᓂᒃᑳᕆᔭᐅᕙᓕᓚᐅᖅᐳᖅ, ᐊᑭᒋᐊᖅᑕᐅᓂᒃᑯᑦ ᑐᖁᑕᐅᓂᕋᖅᑕᐅᓪᓗᓂ. 
11ᓄᑳᑕ ᐅᕼᐅᓕᐸᐅᑉ ᑕᒪᓐᓇ ᖃᐅᔨᓚᐅᕋᓗᐊᖅᐹ, ᐱᐅᖏᑦᑐᓕᓂᖅᓴᐅᓂᕐᖕᒥᓄᓪᓕ ᐃᒃᓯᒎᕐᖕᓂᕐᖕᒥᓄᑦ ᐊᖑᓐᓂᐊᓚᐅᖅᐳᖅ ᓱᓕ, ᐱᓂᖅᓴᐅᓪᓗᓂ ᐊᖓᔪᒋᓚᐅᖅᑕᒥᓂᑦ. 
12ᑖᑦᓱᒪ ᐊᓯᕆᐊᒥᐅᑦ ᐃᒃᓯᒋᓚᐅᕆᕔᑦ, ᐊᐅᓚᑦᓯᔨᖏᑦ ᐅᓇᑕᖅᑎᖏᑕᓗ ᐊᖓᔪᖅᑳᖏᑦ, ᐅᓇᑕᖅᑎᖁᑎᖏᓪᓗ ᐅᓇᑕᐅᑎᓂᒃ ᐊᓐᓄᕌᓯᒪᔪᑦ, ᕿᒻᒥᖅᔪᐊᖅᑎᖏᓪᓗ, ᐃᓂᖁᓇᖅᑑᓚᐅᕐᖕᒪᑕ ᐃᓅᓱᒃᑑᓪᓗᑎᒃ. 
13ᑕᑯᓚᐅᖅᐸᕋᓗ ᓇᕐᕈᓇᖅᓯᑎᑕᐅᓯᒪᔪᖅ; ᑖᒃᑯᐊᒃ ᐊᖓᔪᒌᒃ ᐊᑦᔨᒌᒥᒃ ᐱᓂᐊᕐᖕᓂᖃᓚᐅᕐᖕᒪᑎᒃ. 
14ᑭᓯᐊᓂᓕ ᐱᕙᓪᓕᐊᑐᐃᓐᓇᓚᐅᖅᐳᖅ ᐊᖑᓐᓂᐊᕐᖕᓂᕐᖕᒥᓂᒃ; ᑕᑯᓚᐅᖅᐳᖅ ᐊᖑᑎᓐᖑᐊᓂᒃ ᐃᒡᓘᑉ ᐊᑭᓐᓇᖓᓂ ᑲᐅᓪᑎᐊᒥᐅᓂᒃ, ᐊᒥᐊᖅᓯᒪᔪᓂᒃ ᐊᐅᐸᑦᓯᐊᖅᑐᒧᑦ. 
15ᑕᑦᓯᕈᑎᖃᖅᓗᑎᒃ ᕿᑎᕐᖕᒥᒃᑎᒍᑦ, ᓂᐊᖁᖏᓪᓗ ᓂᒥᖅᓯᒪᔪᒥᒃ ᓇᓴᖃᖅᓗᑎᒃ ᓂᕕᖓᔪᓕᖕᓂᒃ, ᐊᖓᔪᖅᑳᖏᓐᓇᐅᔮᖅᐳᑦ, ᐹᐱᓘᓂᒥᐅᑦ ᐊᑦᔨᓐᖑᐊᖏᑦ ᓄᓇᖃᖅᑐᑦ ᑲᐅᓪᑎᐊᒥ. 
16ᑕᑯᑐᐊᕋᒥᒋᑦ ᐃᒃᓯᒎᓕᓚᐅᖅᐰᑦ, ᑲᐅᓪᑎᐊᒥᐅᓄᓪᓗ ᐅᖃᕆᐊᖅᑐᖅᑎᑦᓯᓕᖅᓗᓂ. 
17ᑲᐅᓪᑎᐊᒥᐅᓪᓗ ᑎᑭᑉᐳᑦ ᑖᓐᓇ ᐃᓐᓇᖓᖃᑎᒋᔭᖅᑐᖅᓗᒍ, ᐃᒃᓯᒎᕐᖕᓂᒃᑯᓪᓗ ᓇᕐᕈᓇᖅᓯᑎᑕᐅᓚᐅᖅᐳᖅ; ᑭᖑᓂᖓᒍᑦ ᑖᒃᑯᓄᖓ ᓴᓗᒤᓕᑎᑕᐅᒐᒥ, ᑐᓄᓚᐅᖅᐰᑦ ᓇᕐᕈᒋᓕᖅᓗᒋᑦ. 
18ᐊᖑᓐᓂᐊᕐᖕᓂᓂᓕ ᑲᔪᓯᑎᓐᓇᒥᐅᒃ ᑲᓐᖑᓱᒐᓂ ᐊᓐᓄᕌᖃᖏᓐᓂᓂ ᓴᖅᑭᔮᖅᑎᓕᕐᖕᒪᒍ, ᑐᓄᓚᐅᖅᐸᕋ ᓇᕐᕈᒋᓕᖅᓗᒍ, ᐊᖓᔪᐊᑦᑕᐅᖅ ᑍᒤᓚᐅᕐᖕᒥᒐᒃᑯ. 
19ᐊᖑᓐᓂᐊᖅᐸᓪᓕᐊᑐᐃᓐᓇᓚᐅᖅᐳᖅᓕ, ᓂᕕᐊᖅᓵᖑᓪᓗᓂ ᐊᖑᓐᓂᐊᖅᑎᐅᓚᐅᕐᖕᓂᓂ ᐃᖅᑲᐅᒪᓪᓗᒍ, ᐃᑦᔨᑉᑎᒥ ᐊᖑᓐᓂᐊᖅᑎᐅᓂᕆᓚᐅᖅᑕᓂ. 
20ᐃᒃᓯᒎᕐᖕᓂᖃᓕᓚᐅᖅᐳᖅ ᐊᖑᑎᓂᒃ ᐂᑉᐸᓕᖕᓂᒃ, ᓯᐅᑎᖅᑯᖅᑐᔪᑎᑐᑦ ᐅᓱᓕᖕᓂᒃ, ᕿᒻᒥᖅᔪᐊᑎᑐᓪᓗ ᖃᐸᓕᖕᓂᒃ. 
21ᓄᓕᐊᕐᖕᓂᕐᖕᒧᑦ ᐃᓕᒎᕐᖕᓂᕆᓚᐅᖅᑍᑦ ᓂᕕᐊᖅᓵᖑᓪᓗᑎᑦ ᓱᓕ ᑲᑦᔮᕆᕙᒃᐸᑦ, ᐃᑦᔨᑉᑎᒥᐅᓄᑦ ᓈᓕᕆᔭᐅᕙᒃᑎᓪᓗᑎᑦ ᐃᕕᐊᖐᒃᑭᒡᓗ ᓇᕿᑕᐅᕙᒃᑎᓪᓗᒋᒃ.”
22“ᑍᒤᒻᒪᑦ ᐅᕼᐅᓕᐹ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᑕᑯᒋᑦ, ᐅᖓᒋᔨᑎᑦ ᒪᑭᑎᓐᓂᐊᖅᐸᒃᑲ ᐃᓕᖕᓂᒃ ᐊᑭᕋᖅᑐᓕᖁᓪᓗᒋᑦ ᓇᕐᕈᒋᓕᖅᓯᒪᔭᑎᑦ, ᐊᑭᓂᐊᖅᕕᐅᑎᑦᓱᒫᖅᐸᒋᑦ ᑖᒃᑯᓄᖓ ᐃᓗᒪᔭᐅᓕᖅᓗᑎᑦ ᐊᕙᑎᓕᒫᕐᖕᓂᑦ. 
23ᐹᐱᓘᓂᒥᐅᑦ ᑲᐅᓪᑎᐊᒥᐅᓕᒫᓪᓗ, ᐱᑳᑦᒥᐅᑦ ᓱᐊᒥᐅᑦ ᑯᐊᒥᐅᓪᓗ, ᐊᓯᕆᐊᒥᐅᓕᒫᓪᓗ ᐱᖃᑕᐅᓗᑎᒃ ᑎᑭᑎᑦᓱᒫᖅᐸᒃᑲ, ᐃᓅᓱᒃᑐᑦ ᐊᖑᑎᑦᓯᐊᕔᑦ ᐃᒃᓕᒋᖃᑦᑕᓚᐅᖅᑕᑎᑦ, ᐊᐅᓚᑦᓯᔩᑦ ᐅᓇᑕᖅᑏᓪᓗ ᐊᖓᔪᖅᑳᓕᒫᖏᑦ, ᐅᓇᑕᖅᑏᓪᓗ ᐱᓯᑎᐅᓂᖅᐹᖏᑦ, ᕿᒥᖅᔪᐊᖅᑎᖏᓪᓗ. 
24ᐅᓇᑕᕆᐊᕈᒫᖅᐹᑎᑦ ᐅᓐᓄᐊᓪᓗᐊᑉ ᓇᓛᓂᑦ ᐅᓇᑕᖅᑎᖁᑎᒐᓴᒡᔪᐊᒥᖕᓂᒃ ᐃᓚᖃᖅᓗᑎᒃ ᕿᒧᒃᓯᐅᑎᓂᒃ ᐊᒃᓴᓗᐊᓕᖕᓂᒃ ᑲᓕᒐᓂᒡᓗ ᐃᓄᒐᓴᒡᔪᐊᓂᒡᓗ; ᑖᒃᑯᐊ ᐃᓕᖕᓂᒃ ᐊᑭᕋᖅᑐᓕᕈᒫᖅᐳᑦ ᐊᕙᑎᓕᒫᕐᖕᓂᑦ ᐊᒡᕖᕋᐅᑎᖃᖅᓗᑎᒃ, ᓴᐴᓗᑕᖃᖅᓗᑎᒃ, ᓯᑎᔪᓂᒡᓗ ᓇᓴᖅᓯᒪᓗᑎᒃ, ᑖᒃᑯᐊ ᐃᖅᑲᖅᑐᐃᑎᑦᓱᒫᖅᐸᒃᑲ, ᐃᖅᑲᖅᑐᖅᑕᐅᔪᒫᖅᐳᑎᑦ ᐃᖅᑲᖅᑐᐃᑦᔪᓯᕐᖕᒥᒍᑦ. 
25ᓂᓐᖓᐅᑎᓯᒪᒐᒃᑭᑦ ᑖᒃᑯᓄᖓ ᐱᓇᓱᐊᖅᕕᐅᑎᑦᓱᒫᖅᐸᒋᑦ, ᓂᓐᖓᐅᒪᓂᕐᖕᒥᒍᑦ ᐱᓇᓱᐊᕕᐅᖁᓪᓗᑎᑦ. ᕿᖎᖅᑕᐅᔪᒫᖅᐳᑎᑦ ᓯᐅᑍᖅᑕᐅᓗᑎᓪᓗ, ᐊᒥᐊᒃᑰᔪᓪᓗ ᑐᖁᕋᖅᑕᐅᔪᒫᖅᐳᑦ ᓴᕕᒡᔪᐊᒧᑦ. ᐃᓛᒃ ᐃᕐᖕᓂᑎᑦ ᐸᓂᑎᓪᓗ ᑎᒍᔭᐅᔪᒫᖅᐳᑦ, ᐃᓚᖕᓂᓗ ᐊᒥᐊᒃᑰᔪᑦ ᐃᑯᐊᓪᓚᒃᑕᐅᓗᑎᒃ ᓄᖑᑕᐅᔪᒫᖅᐳᑦ. 
26ᐊᓐᓄᕅᔭᖅᑕᐅᔪᒫᖅᐳᑎᑦ ᐱᐅᓴᐅᑎᑎᓪᓗ ᐊᑭᑐᔪᑦ ᐱᐅᕋᖅᑕᐅᔪᒫᖅᐳᑦ. 
27ᐃᒃᓯᒎᕐᖕᓂᕆᖃᑦᑕᓚᐅᖅᑍᑦ ᐊᖑᓐᓂᐊᖅᑎᐅᓂᕆᓯᒪᔧᓪᓗ ᐃᑦᔨᑉᑎᒥᑦ ᐱᒋᐊᖅᓗᑎᑦ ᓄᖅᑲᖅᑎᑦᓱᒫᖅᐸᕋ; ᑕᑯᓴᕈᓐᓁᓪᓕᔪᒫᖅᐳᑎ ᐃᑦᔨᑉᑎᒥᐅᓂᒃ ᐃᖅᑲᐅᒪᔪᓐᓁᖅᓗᒋᓪᓘᓐᓃᑦ.
28ᐃᒫᒃ ᐊᑕᓂᖅ ᒎᑎ ᐅᖃᖅᐳᖅ: ᑕᑯᒋᑦ, ᑐᓂᑦᔪᑎᒋᔪᒫᖅᐸᒋᑦ ᐃᓄᖕᓄᑦ ᐆᒥᒋᔭᕐᖕᓄᑦ, ᓇᕐᕈᒋᓕᖅᓯᒪᔭᕐᖕᓄᓪᓗ ᐱᓇᓱᐊᖅᑕᐅᖁᓪᓗᑎᑦ; 
29ᐆᒥᓱᖕᓂᕐᖕᒥᖕᓄᑦ ᐱᓇᓱᐊᖅᕕᒋᔪᒫᖅᐹᑎᑦ, ᐊᒃᓱᕈᕐᖕᓂᒃᑯᓪᓗ ᐱᕈᖅᑎᓯᒪᔭᓕᒫᑎᑦ ᑎᒍᔪᒫᖅᐰᑦ, ᓱᓁᕈᓪᓗᑎᑦ ᐊᓐᓄᕅᑦᑑᑎᓪᓗᑎᑦ ᕿᒪᒃᑕᐅᔪᒫᖅᐳᑎᑦ, ᐊᓐᓄᕌᖃᖏᓪᓗᑎᑦ ᐊᖑᓐᓂᐊᕐᖕᓂᕆᕙᓚᐅᖅᑍᑦ ᓴᖅᑭᑎᑕᐅᔪᒫᖅᐳᖅ. ᐃᒃᓯᒎᕐᖕᓃᑦ ᐊᖑᓐᓂᐊᖅᑎᐅᓃᓪᓗ. 
30ᑍᒤᓕᐅᖅᓯᒪᓂᕐᖕᓄᑦ ᑎᑭᑕᐅᕗᑎᑦ, ᐊᖑᓐᓂᐊᖅᑎᐅᓯᒪᒐᕕᑦ ᐃᓅᖃᑎᒌᒡᔪᐊᓄᑦ, ᓴᓗᒤᓕᑎᓯᒪᓪᓗᑎᓪᓗ ᒎᑎᓐᖑᐊᖏᓐᓄᑦ. 
31ᐊᖓᔪᕕᑦ ᐊᑐᓚᐅᖅᑕᖓ ᒪᓕᓚᐅᕋᕕᐅᒃ; ᑍᒤᒻᒪᑦ ᑍᒫᓪᓗᐊᖅ ᐊᑭᓂᐊᕈᑎᒋᓚᐅᖅᑕᓐᓂᒃ ᑖᑦᓱᒧᖓ ᐊᑭᓂᐊᕆᕙᒋᑦ. 
32ᐃᒫᒃ ᐊᑕᓂᖅ ᒎᑎ ᐅᖃᖅᐳᖅ:
33ᐃᒥᕈᕕᑦ ᐋᖓᔮᓕᕈᒫᖅᐳᑎᑦ ᕿᒃᓵᓕᖅᓗᑎᓪᓗ.
34ᐃᒥᕈᒫᖅᐸᑦ ᐃᒤᑦᓯᐊᖅᓗᒍ,
35ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐅᕙᓐᓂᒃ ᐳᐃᒍᖅᓗᑎᑦ ᑐᓄᐃᓚᐅᕋᕕᑦ, ᑍᒤᒻᒪᑦ ᐊᑭᓕᖅᑕᐅᓂᐊᓕᖅᐳᑎᑦ ᐃᒃᓯᒎᕐᖕᓂᕆᓚᐅᖅᑕᕐᖕᓄᑦ ᐊᖑᓐᓂᐊᖅᑎᐅᓂᕆᓚᐅᖅᑕᕐᖕᓄᓪᓗ.”
36ᐊᑕᓂᐅᑉ ᐅᖃᐅᑎᕚᖓ: “ᐃᓅᑉ ᐃᕐᖕᓂᖓ, ᐃᖅᑲᖅᑐᐃᔪᒪᕖᑦ ᐅᕼᐅᓚᒥᒃ ᐅᕼᐅᓕᐸᒥᒡᓗ? ᐊᑏ ᐅᖃᐅᑎᓕᒃᑭᒃ ᒎᑎᐅᑉ ᓇᕐᕈᒋᔭᖏᓐᓂᒃ ᐱᓇᓱᐊᖃᑦᑕᖅᓯᒪᓂᖏᖕᓂᒃ. 
37ᐊᓯᓐᓂᐊᖃᑦᑕᖅᓯᒪᕘᒃ, ᐃᓄᐊᖅᑎᑦᓯᖃᑦᑕᖅᓗᑎᒡᓗ; ᒎᑎᓐᖑᐊᓄᑦ ᐊᓯᓐᓂᐊᖃᑦᑕᖅᓯᒪᕘᒃ; ᑐᖁᑕᐅᑎᑦᓯᖃᑦᑕᖅᓯᒪᓪᓗᑎᒡᓗ ᐃᕐᖕᓂᖅᑖᕆᓯᒪᔭᓐᓂᒃ, ᑐᓂᕐᕈᑕᐅᑎᓪᓗᒋᓪᓗ ᐃᑯᐊᓪᓚᒡᓗᒋᑦ ᒎᑎᓐᖑᐊᓄᑦ. 
38ᓱᓕᓗ ᐱᓂᐊᖅᓯᒪᕘᒃ ᐃᑦᔪᕐᖕᓁᑦᑐᕕᖁᑎᒐ ᐃᑦᔪᕐᖕᓇᖅᓯᑎᓚᐅᖅᐹᒃ ᐅᓪᓗᒥᓗ ᑕᕝᕙᓂᑦᓮᓐᓇᖅ ᓴᐸᑎᖁᑎᒃᑲ ᓇᕐᕈᓇᖅᓯᑎᑦᓱᒋᑦ. 
39ᕿᑐᕐᖓᑎᒃ ᑐᖁᓪᓗᒋᑦ ᑐᓂᕐᕈᑎᖃᕋᒥᒃ ᒎᑎᓐᖑᐊᓄᑦ, ᐅᓪᓗᒥ ᑕᕝᕙᓂᑦᓮᓐᓇᖅ ᐃᑦᔪᕐᖕᓁᑦᑐᕕᖁᑎᒐ ᓇᕐᕈᓇᖅᓯᑎᓚᐅᖅᐹᒃ; ᑕᕝᕙ ᑍᒫᒃ ᐃᒡᓗᓐᓂ ᑍᒤᓕᐅᖃᑦᑕᓚᐅᖅᐴᒃ. 
40ᐊᒡᓛᑦ ᑎᑭᖁᔨᕙᓚᐅᖅᐴᒃ ᐊᖑᑎᓂᒃ ᐅᖓᓯᒃᑐᒥᐅᓂᒃ, ᐅᖃᕆᐊᖅᑐᖅᑎᑦᓯᓪᓗᑎᒃ, ᑕᑯᒋᓪᓗ ᑎᑭᑕᐅᕙᓚᐅᖅᐴᒃ. ᑎᑭᑦᑕᕌᖓᑕ ᐅᕕᓂᖕᓂᐊᖅᐸᓚᐅᖅᐳᓯᒃ, ᐃᔨᓯᒡᓗ ᒥᖑᐊᖅᓗᒋᒃ, ᐱᐅᓴᐅᑎᓂᒡᓗ ᐊᑎᓪᓗᓯᒃ; 
41ᐱᐅᔪᐊᓗᖕᒥ ᐃᒃᓯᕙᕙᓚᐅᖅᐳᓯᒃ ᐃᓐᓇᖓᕕᖕᒥ, ᓵᒥᐅᑕᖃᖅᓗᓯᒃ ᓂᕿᓂᒃ ᑕᕝᕙᓂᓗ ᑎᐱᑦᓯᐊᕆᒃᑐᖁᑎᓐᓂᒃ ᐳᔫᖅᑎᑕᒐᕐᖕᓂᒃ ᐅᖅᓱᖁᑎᓐᓂᒡᓗ ᓵᒦᑎᑦᓯᒋᓪᓗᓯᒃ. 
42ᐃᓄᒐᓮᑦ ᐅᐃᒪᔮᖅᑐᑦ ᑕᕝᕙᓂ ᓂᐹᕿᔭᒃᐳᑦ; ᐃᓄᐃᑦ ᓱᓇᓱᐊᖅᑎᐅᖏᑦᑐᑦ ᐋᖓᔮᖅᑏᑦ ᓄᓇᖃᖅᕕᐅᕙᖏᑦᑐᒥᑦ ᑎᑭᑎᑕᐅᓯᒪᔪᑦ; ᑖᒃᑯᐊᓗ ᐊᕐᖕᓇᓂᒃ ᐊᒡᒐᐅᒻᒥᐅᑦᑎᖅᓱᐃᕗᑦ, ᓂᐊᖂᓯᖅᓯᓪᓗᑎᒡᓗ ᑕᑯᒥᓇᖅᑐᓂᒃ.” 
43ᑕᕝᕙ ᐅᖃᓕᖅᐳᖓ, “ᐅᑯᐊ ᐊᓯᓐᓂᐊᖃᑎᖃᓕᓐᖏᓛᑦ ᐃᕿᐊᓐᖑᕐᖕᓂᑰᓕᖅᑐᒥᒃ? ᐊᖑᓐᓂᐊᖅᑎᑎᑐᑦ ᐱᓕᕆᖃᑎᒋᖕᒪᑦᔪᒃ? 
44ᑖᒃᑯᐊ ᐊᖑᑎᑦ ᐅᐸᒍᑎᕗᑦ ᑖᒃᑯᖕᓄᖓ, ᐊᑭᓕᖅᓱᖅᓗᒋᑦ ᓄᓕᐊᒐᕐᖕᓄᐊᖅᑐᑎᑐᑦ. ᑍᒫᒃ ᐅᕼᐅᓚᒧᐊᖅᐳᑦ ᐅᕼᐅᓕᐸᒧᓪᓗ ᐃᒃᓯᒎᕐᖕᓂᒃᑯᑦ ᑲᓐᖑᓇᖅᑐᓕᔫᖕᓄᑦ. 
45ᐊᖑᑎᓄᓪᓕ ᐃᓱᐊᖅᑐᓕᔪᓄᑦ ᐃᖅᑲᖅᑐᖅᑕᐅᓗᑎᒃ ᑐᑭᑖᕈᑕᐅᔪᒫᓕᖅᐴᒃ ᐊᓯᓐᓂᐊᖅᑎᐅᓂᕋᖅᑕᐅᓗᑎᒃ, ᐃᓄᐊᖅᑎᐅᓂᕋᖅᑕᐅᓗᑎᒡᓗ; ᐊᓯᓐᓂᐊᖅᑎᐅᖕᒪᑎᒃ ᐃᓄᐊᖅᑎᐅᓪᓗᑎᒡᓗ. 
46ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: ᐃᓄᒐᓴᒡᔪᐊᓄᑦ ᑎᑭᑕᐅᓕᖅᓕᒃ, ᑲᑉᐱᐊᓵᖅᑕᐅᖁᓪᓗᒋᒃ ᐱᖁᑍᖅᑕᐅᓗᑎᒡᓗ. 
47ᐃᓄᒐᓴᒡᔪᐊᓄᑦ ᒥᓪᓗᖅᑕᐅᖁᓪᓗᒋᒃ ᐅᔭᖅᑲᓄᑦ ᑲᐳᖅᑕᐅᓗᑎᒡᓗ ᓴᕕᒡᔪᐊᓄᑦ; ᐃᕐᖕᓂᖏᑦ ᐸᓂᖏᓪᓗ ᑐᖁᕋᖅᑕᐅᓕᖅᓕᑦ, ᐃᒡᓗᖏᓪᓗ ᐃᑯᐊᓪᓚᒃᑕᐅᓗᑎᒃ. 
48ᑍᒫᒃ ᑕᕝᕙ ᓄᓇᓕᒫᒥ ᐃᒃᓯᒎᕐᖕᓂᖅ ᓄᖅᑲᖅᑎᑦᓱᒫᖅᐸᕋ, ᐊᕐᖕᓇᓕᒫᑦ ᓯᕘᕋᓕᖁᓪᓗᒋᑦ ᐃᒃᓯᒎᕐᖕᓂᕐᖕᒥᒃ ᐊᑐᖅᓯᒪᔭᕐᖕᓂᒃ. 
49ᐊᑭᓂᐊᖅᕕᐅᔪᒫᖅᐳᓯᒃ ᐃᒃᓯᒎᖅᑎᐅᓯᒪᓂᑦᓯᓐᓄᑦ, ᓱᒋᐊᖅᑕᐅᔪᒫᖅᐳᓯᓗ ᐊᔪᖅᑐᓕᓯᒪᒐᑦᓯ ᒎᑎᓐᖑᐊᖃᕐᖕᓂᕐᖕᒧᑦ; ᑕᕝᕙ ᑐᑭᓯᓕᕈᒫᖅᐳᓯ ᐅᕙᖓᐅᒐᒪ ᐊᑕᓂᖅ ᒎᑎ.”
