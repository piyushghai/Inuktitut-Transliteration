1ᐊᑕᓂᖅᓗ ᐅᖃᖅᐳᖅ ᒨᓯᓯᒧᑦ ᐂᕈᓂᒧᓪᓗ, ᐅᖃᖅᓗᓂ, 
2“ᐄᓴᕅᓕᒥᐅᑦ ᐃᓂᒋᔭᒥᖕᓂ ᑕᖕᒫᖅᓯᒪᔭᕆᐊᖃᖅᐳᑦ, ᑭᖑᕚᖑᖃᑎᒌᑦ ᓇᓗᓁᒃᑯᑕᖓᑕ ᖃᓂᒋᔭᖓᓂ; ᑐᐱᖅᔫᑉ ᑲᑎᒪᕕᐅᑉ ᐅᖓᓯᒋᔭᖓᓂ, ᑐᐱᕐᖕᒧᑦ ᓵᓐᖓᓪᓗᑎᒃ. 
3ᓯᕿᓂᐅᑉ ᓄᐃᕕᐊᑕ ᓇᓛᓂ, ᔫᑕᐅᑉ ᑭᖑᕚᖏᑦ ᐅᓇᑕᖅᑐᒃᓴᖁᑎᑎᒃ ᐃᓂᖏᑦ ᒪᓕᒡᓗᒋᑦ; ᓈᓲᓂ ᐊᒥᓇᑕᐱᐅᑉ ᐃᕐᖕᓂᖓ ᔫᑕᐅᑉ ᑭᖑᕚᖏᓐᓂ ᐊᖓᔪᖅᑳᖑᔪᒃᓴᐅᕗᖅ. 
4ᐅᓇᑕᖅᑐᒃᓴᖁᑎᖏᓪᓗ 74,600-ᓂᒃ ᐅᓄᕐᖕᓂᖃᖅᐳᑦ.
5ᑖᒃᑯᐊ ᖃᓂᒋᔭᖓᓂ ᑕᖕᒫᖅᕕᖃᕆᐊᖃᖅᐳᑦ ᐃᓴᑳᕆᐅᑉ ᑭᖑᕚᖏᑦ, ᓂᑖᓂᐅᓪ ᔪᐊᕆᐅᑉ ᐃᕐᖕᓂᖓ ᐃᓴᑳᕆᐅᑉ ᑭᖑᕚᖏᓐᓂ ᐊᖓᔪᖅᑳᖑᔪᒃᓴᐅᕗᖅ. 
6ᐅᓇᑕᖅᑐᒃᓴᖁᑎᖏᓪᓗ 54,400-ᓂᒃ ᐅᓄᕐᖕᓂᖃᖅᐳᑦ.
7ᑖᒃᑯᐊ ᑲᓂᒋᔭᖓᓂ ᔨᐳᓗᓂᐅᑉ ᑭᖑᕚᖏᑦ, ᐃᓔᐊᑉᓗ ᕼᐃᓘᓂᐅᑉ ᐃᕐᖕᓂᖓ ᓯᐳᓘᓂᐅᑉ ᑭᖑᕚᖏᓐᓄᑦ ᐊᖓᔪᖅᑳᖑᔭᕆᐊᖃᖅᐳᖅ. 
8ᐅᓇᑕᖅᑐᒃᓴᖁᑎᖏᑕᓗ ᓈᓴᖅᑕᐅᓂᖓᒍᑦ 57,400-ᓂᒃ ᐅᓄᕐᖕᓂᖃᖅᐳᑦ. 
9ᓈᓴᖅᑕᐅᔪᓕᒫᑦ ᐅᓇᑕᖅᑐᒃᓴᐅᖃᑎᒌᑦ ᒪᓕᒡᓗᒋᑦ ᔫᑕᐅᑉ ᑭᖑᕚᖏᑕ ᑕᖕᒫᖅᓯᒪᕕᖓᑦᑕ ᑲᑎᓐᖓᔭᖏᑦ, 186,400-ᐅᓚᐅᖅᐳ. ᐸᕐᖕᓇᓕᕌᖓᑕᓗ ᑖᒃᑯᐊ ᓯᕗᓪᓕᖅᐸᐅᓗᑎᒃ ᐸᕐᖕᓇᒋᐊᖃᖅᐳᑦ.
10ᓯᕿᓂᐅᑉ ᓇᓛᓂ ᑕᖕᒫᓯᒪᕕᖃᕐᖕᒥᓗᓂ ᐅᓇᑕᖅᑐᒃᓴᓂᒃ ᕉᐱᓂᐅᑉ ᑭᖑᕚᖏᓐᓂᑦ ᐅᓇᑕᖅᑐᒃᓴᐅᖃᑎᒌᓂᒃ, ᕉᐱᓂᐅᑉ ᑭᖑᕚᖏᓐᓄᑦ ᓯᕗᓕᖅᑎᐅᓗᓂ ᐃᓕᓱᕆ ᓯᑎᐅᕆᐅᑉ ᐃᕐᖕᓂᖓ. 
11ᐅᓇᑕᖅᑐᒃᓴᖁᑎᖏᑕᓗ ᓈᓴᖅᑕᐅᓂᖓᒍᑦ 46,500-ᓂᒃ ᐅᓄᕐᖕᓂᖃᓚᐅᖅᐳᑦ.
12ᑖᒃᑯᐊ ᖃᓂᒋᔭᖓᓂ ᓯᒥᐅᓂᐅᑉ ᑭᖑᕚᖏᑦ ᑕᖕᒫᖅᕕᖃᖅᓗᑎᒃ, ᓯᕗᓕᖅᑎᐅᓗᓂᓗ ᓯᒥᐅᓂᐅᑉ ᑭᖑᕚᖏᓐᓄᖅ ᓯᓘᒥᐅᓕ ᔪᕆᓴᑍᑉ ᐃᕐᖕᓂᖓ. 
13ᐅᓇᑕᖅᑐᒃᓴᖁᑎᖏᑕᓗ ᓈᓴᖅᑕᐅᓂᖓᒍᑦ 59,300-ᓂᒃ ᐅᓄᕐᖕᓂᖃᖅᐳᑦ.
14ᑕᖕᒫᖅᓯᒪᖃᑎᖃᖅᓗᑎᒃ, ᒑᑎᐅᑉ ᑭᖑᕚᖏᓐᓂᒃ, ᓯᕗᓕᖅᑎᐅᓗᓂᓗ ᒑᑎᐅᑉ ᑭᖑᕚᖏᓐᓄᖅ ᐃᓔᐊᓴᐱ ᕆᐅᓕᐅᑉ ᐃᕐᖕᓂᖓ. 
15ᐅᓇᑕᖅᑐᒃᓴᖁᑎᖏᑕᓗ ᓈᓴᖅᑕᐅᓂᖓᒍᑦ 45,650-ᓂᒃ ᐅᓄᕐᖕᓂᖃᖅᐳᑦ. 
16ᓈᓴᖅᑕᐅᔪᓕᒫᑦ ᐅᓇᑕᖅᑐᒃᓴᐅᖃᑎᒌᑦ ᒪᓕᒡᓗᒋᑦ ᕉᐱᓂᐅᑉ ᑭᖑᕚᖏᑕ ᑕᖕᒫᖅᓯᒪᕕᖓᑦᑕ ᑲᑎᓐᖓᔭᖏᑦ, 151,450-ᐅᓚᐅᖅᐳᑦ. ᐸᕐᖕᓇᓕᕌᖓᑕᓗ ᑖᒃᑯᐊ ᓯᕗᓪᓕᖅᐹᑦ ᑭᖑᓂᑦᓯᐊᖓᓂ ᐸᕐᖕᓇᒋᐊᖃᖅᐳᑦ.
17ᑐᐱᖅᔪᐊᖅᓕ ᑲᑎᒪᕕᒃ ᓕᕔᑎᓪᓗ ᐊᑯᓪᓕᖅᐸᐅᓗᑎᒃ ᑕᖕᒫᖅᓯᒪᕝᕕᖕᒥᖕᓂᑦ ᐃᖏᕐᕋᖃᑦᑕᕐᖕᓂᐊᖅᐳᑦ ᐃᓂᒋᔭᒥᓃᓪᓗᑎᒃ ᑍᒫᒃ ᑕᖕᒫᖅᐸᒃᓗᑎᒃ, ᐊᑐᓂᑦ ᐃᓂᒋᔭᕆᐊᖃᖅᑕᒥᖕᓃᓪᓗᑎᒃ.
18ᓯᕿᓂᐅᑉ ᓂᐱᕕᐊᑕ ᓇᓛᓃ ᑕᖕᒫᖅᓯᒪᕕᖃᕐᖕᒥᓗᓂ ᐅᓇᑕᖅᑐᒃᓴᓂᒃ ᐃᕗᕅᒥᐅᑉ ᑭᖑᕚᖏᓐᓂᑦ ᐅᓇᑕᖅᑐᒃᓴᐅᖃᑎᒌᓂᒃ, ᐃᕗᕅᒥᐅᑉ ᑭᖑᕚᖏᓐᓄᑦ ᓯᕗᓕᖅᑎᐅᓗᓂ ᐃᓔᓴᒪ ᐊᒥᕼᐆᑎᐅᑉ ᐃᕐᖕᓂᖓ. 
19ᐅᓇᑕᖅᑐᒃᓴᖁᑎᖏᑕᓗ ᓈᓴᖅᑕᐅᓂᖓᒍᑦ 40,500-ᓂᒃ ᐅᓄᕐᖕᓂᖃᖅᐳᑦ.
20ᑖᒃᑯᐊ ᖃᓂᒋᔭᖓᓂ ᒫᓇᓯᐅᑉ ᑭᖑᕚᖏᑦ ᑕᖕᒫᖅᕕᖃᖅᓗᑎᒃ, ᓯᕗᓕᖅᑎᐅᓗᓂᓗ ᒫᓇᓯᐅᑉ ᑭᖑᕚᖏᓐᓄᖅ ᒐᒤᓕ ᐱᑕᔪᕆᐅᑉ ᐃᕐᖕᓂᖓ. 
21ᐅᓇᑕᖅᑐᒃᓴᖁᑎᖏᑕᓗ ᓈᓴᖅᑕᐅᓂᖓᒍᑦ 32,200-ᓂᒃ ᐅᓄᕐᖕᓂᖃᖅᐳᑦ.
22ᑖᒃᑯᐊ ᖃᓂᒋᔭᖓᓂ ᐱᑦᔭᒥᓂᐅᑉ ᑭᖑᕚᖏᑦ ᑕᖕᒫᖅᕕᖃᖅᓗᑎᒃ, ᓯᕗᓕᖅᑎᐅᓗᓂᓗ ᐱᑦᔭᒥᓂᐅᑉ ᑭᖑᕚᖏᓐᓄᖅ ᐊᐱᑖᓂ ᒋᑎᐅᓂᐅᑉ ᐃᕐᖕᓂᖓ. 
23ᐅᓇᑕᖅᑐᒃᓴᖁᑎᖏᑕᓗ ᓈᓴᖅᑕᐅᓂᖓᒍᑦ 35,400-ᓂᒃ ᐅᓄᕐᖕᓂᖃᖅᐳᑦ. 
24ᓈᓴᖅᑕᐅᔪᓕᒫᑦ ᐅᓇᑕᖅᑐᒃᓴᐅᖃᑎᒌᑦ ᒪᓕᒡᓗᒋᑦ ᐃᕗᕅᒥᐅᑉ ᑭᖑᕚᖏᑕ ᑕᖕᒫᖅᓯᒪᕕᖓᑦᑕ ᑲᑎᓐᖓᔭᖏᑦ, 108,100-ᐅᓚᐅᖅᐳᑦ. ᐸᕐᖕᓇᓕᕌᖓᑕᓗ ᑖᒃᑯᐊ ᐱᖓᔪᒋᔭᐅᓗᑎᒃ ᐸᕐᖕᓇᒋᐊᖃᖅᐳᑦ.
25ᓯᕿᓂᐅᑉ ᑕᕐᕋᖓᑕ ᓇᓛᓃ ᑕᖕᒫᓯᒪᕕᖃᕐᖕᒥᓗᓂ ᐅᓇᑕᖅᑐᒃᓴᓂᒃ ᑖᓐ ᑭᖑᕚᖏᓐᓂᑦ ᐅᓇᑕᖅᑐᒃᓴᐅᖃᑎᒌᓂᒃ, ᑖᓐ ᑭᖑᕚᖏᓐᓄᑦ ᓯᕗᓕᖅᑎᐅᓗᓂ ᐊᕼᐂᓱᕆ ᐊᒥᓴᑍᑉ ᐃᕐᖕᓂᖓ. 
26ᐅᓇᑕᖅᑐᒃᓴᖁᑎᖏᑕᓗ ᓈᓴᖅᑕᐅᓂᖓᒍᑦ 62,700-ᓂᒃ ᐅᓄᕐᖕᓂᖃᖅᐳᑦ.
27ᑖᒃᑯᐊ ᖃᓂᒋᔭᖓᓂ ᐋᓱᕆᐅᑉ ᑭᖑᕚᖏᑦ ᑕᖕᒫᖅᕕᖃᖅᓗᑎᒃ, ᓯᕗᓕᖅᑎᐅᓗᓂᓗ ᐋᓱᕆᐅᑉ ᑭᖑᕚᖏᓐᓄᖅ ᐸᒊᓕ ᐆᑯᕌᓂᐅᑉ ᐃᕐᖕᓂᖓ. 
28ᐅᓇᑕᖅᑐᒃᓴᖁᑎᖏᑕᓗ ᓈᓴᖅᑕᐅᓂᖓᒍᑦ 41,500-ᓂᒃ ᐅᓄᕐᖕᓂᖃᖅᐳᑦ.
29ᑖᒃᑯᐊ ᖃᓂᒋᔭᖓᓂ ᓇᐸᑕᓕᐅᑉ ᑭᖑᕚᖏᑦ ᑕᖕᒫᖅᕕᖃᖅᓗᑎᒃ, ᓯᕗᓕᖅᑎᐅᓗᓂᓗ ᓇᐸᑕᓕᐅᑉ ᑭᖑᕚᖏᓐᓄᑦ ᐊᕼᐂᕋ ᐃᓈᓂᐅᑉ ᐃᕐᖕᓂᖓ. 
30ᐅᓇᑕᖅᑐᒃᓴᖁᑎᖏᑕᓗ ᓈᓴᖅᑕᐅᓂᖓᒍᑦ 53,400-ᓂᒃ ᐅᓄᕐᖕᓂᖃᖅᐳᑦ. 
31ᓈᓴᖅᑕᐅᔪᓕᒫᑦ ᐅᓇᑕᖅᑐᒃᓴᐅᖃᑎᒌᑦ ᒪᓕᒡᓗᒋᑦ ᑖᓐ ᑭᖑᕚᖏᑕ ᑕᖕᒫᖅᓯᒪᕕᖓᑦᑕ ᑲᑎᓐᖓᔭᖏᑦ, 157,600-ᐅᓚᐅᖅᐳᑦ. ᐸᕐᖕᓇᓕᕌᖓᑕᓗ ᑖᒃᑯᐊ ᑭᖑᓪᓕᖅᐹᖑᓗᑎᒃ ᐸᕐᖕᓇᒋᐊᖃᖅᐳᑦ.”
32ᑖᒃᑯᐊ ᑕᕝᕙ ᐄᓴᕅᓕᒥᐅᑦ, ᓈᓴᖅᑕᐅᓚᐅᖅᑐᑦ ᐃᓚᒌᑦ ᒪᓕᒡᓗᒋᑦ. ᑕᖕᒫᖅᓯᒪᕕᖕᒦᑦᑐᓕᒫᑦ, ᐊᕕᒃᑐᖅᓯᒪᓂᖏᑦ ᒪᓕᒡᓗᒋᑦ, 603,550-ᓂᒃ ᑲᑎᓪᓗᒋᑦ ᐅᓄᕐᖕᓂᖃᓚᐅᖅᐳᑦ. 
33ᓕᕔᑎᓪᓕ ᓈᓴᖃᓯᐅᑎᔭᐅᓚᐅᓐᖏᓚᑦ ᐄᓴᕅᓕᓄᑦ, ᐊᑕᓂᐅᑉ ᒨᓯᓯ ᑍᒫᒃ ᐱᖁᓚᐅᕐᖕᒪᒍ.
34ᑍᒫᒃ ᑕᕝᕙ ᐄᓴᕅᓕᐅᑉ ᕿᑐᕐᖓᖏᑦ ᐱᓚᐅᖅᐳᑦ ᐊᑕᓂᐅᑉ ᒨᓯᓯᒥᒃ ᐱᖁᔨᓂᖓ ᒪᓕᒡᓗᒍ; ᑕᖕᒫᖅᕕᖃᓚᐅᖅᐳᓪᓗ ᐃᓂᒋᔭᕆᐊᖃᖅᑕᒥᖕᓂ ᑍᒫᒃᓗ ᐸᕐᖕᓇᓕᕌᖓᒥᒃ ᐱᕙᓚᐅᖅᐳᑦ, ᐃᓚᒌᑦ ᒪᓕᒡᓗᒋᑦ, ᓯᕗᓕᕕᓂᕐᖕᒥᓗ ᐃᓚᖃᕐᖕᓂᖏᑦ ᒪᓕᒡᓗᒋᑦ.
