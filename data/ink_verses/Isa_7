1ᐊᖓᔪᖅᑳᖅᔪᐊᖅ ᐂᕼᐊᔅ ᔪᑖᒥᐅᑉ ᐃᕐᖕᓂᖓ, ᐅᔧᐊᐅᑉ ᐃᕐᖑᑕᖓ, ᐊᖓᔪᖅᑳᖅᔪᐊᖑᑎᓪᓗᒍ ᔫᑕᒻ, ᕆᔨᓐ ᐊᖓᔪᖅᑳᖅᔪᐊᖑᑎᓪᓗᒍ ᓯᕆᐊᒥ ᐲᑲᓗ ᕆᒪᓔᐊᐅᑉ ᐃᕐᖕᓂᖓ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦ, ᐅᓇᑕᕆᐊᓚᐅᖅᐳᑦ ᔪᕉᓴᓚᒧᑦ, ᓵᓚᒋᔪᓐᓇᓚᐅᓐᖏᓛᓪᓕ.
2ᑍᕕᑎᐅᓪᓕ ᑭᖑᕚᖏᑦ ᑐᓴᖅᑎᑕᐅᒐᒥ, ᓯᕆᐊᒥᐅᑦ ᐅᓇᑕᖅᑐᒃᓴᖏᑦ ᐄᓴᕅᓕᒥᐅᑦ ᓄᓇᖓᓐᓃᓕᕐᖕᓂᖏᓐᓂᒃ ᑕᐱᖃᓕᕐᖕᓂᖏᓐᓂᒡᓗ ᐃᕗᕅᒥᐅᑦ ᑭᖑᕚᖏᓐᓂᒃ, ᐆᒻᒪᑎᖓ ᐃᓄᖁᑎᓕᒫᖏᑕᓗ ᐆᒻᒪᑎᖏᑦ ᓴᔪᓕᖅᐳᑦ, ᓇᐹᖅᑐᑎᑐᑦ ᐊᓄᕆᒧᑦ ᐊᐅᓚᑎᑕᐅᔪᑎᑐᑦ.
3ᑕᕝᕙ ᐊᑕᓂᖅ ᐂᓮᐊᓯᒧᑦ ᐅᖃᖅᐳᖅ, “ᐊᖓᔪᖅᑳᖅᔪᐊᖅ ᐂᕼᐊᔅ ᐅᐸᓚᐅᕈᒃ ᐃᕐᖕᓃᑦ ᓯᐊ-ᔭᓲᑉ ᐱᖃᑎᒋᓗᒍ, ᑕᓯᐅᑉ ᖁᓪᓕᐅᑉ ᐊᖅᑯᑎᖓᓂ ᑕᑯᓂᐊᖅᐸᓯᒃ, ᑰᓕᐊᕆᓯᒪᔫᑉ ᐃᓱᐊᓂ ᐃᕐᕈᖅᑐᐃᕕᖕᒥᑦ ᑰᒃᑐᒥ. 
4ᐅᖃᐅᑎᓪᓗᒍᓗ, ‘ᐅᐸᓗᖎᖅᓯᒪᑦᓯᐊᕆᑦ, ᓂᐱᖃᖏᓪᓗᑎᑦ ᑲᑉᐱᐊᓱᖏᓪᓗᑎᒡᓗ, ᓴᐱᓕᖅᑍᓕᓗᑎᓪᓗ ᒪᕐᕈᐃᑦ ᑲᑉᐱᐊᓱᒃᑎᑦᓯᔪᑦ ᐱᑦᔪᑎᒋᓪᓗᒋᑦ ᐊᖓᔪᖅᑳᖅᔪᐊᑉ ᕆᔨᓂᐅᑉ ᓯᕆᐊᒥᐅᖑᖃᑎᖏᑕᓗ, ᐊᖓᔪᖅᑳᖅᔪᐊᖅᓗ ᕆᒪᓔᐊᐅᑉ ᐃᕐᖕᓂᖓᑕ. 
5ᓯᕆᐊᓗ ᐃᕗᕅᒥᓗ ᕆᒪᓔᐊᐅᓪᓗ ᐃᕐᖕᓂᖓ ᐅᖃᖃᑎᒌᒃᓯᒪᖕᒪᑕ ᑎᖅᓕᓈᕈᒪᓪᓗᓯ, ᐅᖃᖅᓗᑎᒃ, 
6“ᔫᑕ ᐅᓇᑕᕆᐊᓚᐅᖅᓚᕗᑦ, ᐃᓄᖏᓪᓗ ᓯᕘᕋᓵᖅᓗᒋᑦ, ᓵᓚᒋᓗᒋᑦ ᑕᐱᖅᑖᕆᓂᐊᕋᑦᑎᒍ, ᑕᐱᐅᓪᓗ ᐃᕐᖕᓂᖓ ᐊᖓᔪᖅᑳᖅᔪᐊᓐᖑᖅᑎᓪᓗᒍ.”
7ᐊᑕᓂᖅᓕ ᒎᑎ ᐅᖃᖅᐳᖅ: “ᑕᒪᓐᓇ ᑲᔪᓯᓂᐊᓐᖏᓚᖅ, ᑍᒤᓐᓂᐊᕋᓂᓗ. 
8ᓯᕆᐊᒥᐅᑦ ᑕᒫᓯᑰᓯᒥᒃ ᓂᐊᖁᖃᕐᖕᒪᑕ, ᑕᒫᓯᑰᓯᒥᐅᓪᓗ ᓂᐊᖁᖃᖅᓗᑎᒃ ᕆᔨᓐᒥᒃ. ᐃᕗᕅᒥᐅᓪᓗ ᐃᓅᖃᑎᒌᖕᓂᖓᑦ ᐊᓯᕈᖅᑕᐅᔪᒫᖅᐳᖅ ᐊᕐᕌᒍᑦ 65-ᑦ ᓈᓚᐅᖅᑎᓐᓇᒋᑦ, ᐃᓄᖃᕈᓐᓃᕈᒫᖅᓗᓂᓗ. 
9ᐃᕗᕅᒥᐅᓪᓗ ᓂᐊᖁᕆᕚ ᓴᒥᐊᕆᐊ, ᓴᒥᐊᕆᐊᓪᓗ ᓂᐊᖁᕆᕚ ᕆᒪᓔᐊᐅᑉ ᐃᕐᖕᓂᖓ.
10ᐊᑕᓂᖅᓗ ᐅᖃᒃᑲᓐᓂᕆᕗᖅ ᐂᕼᐊᔅᒧᑦ, 
11“ᐊᑕᓂᖅ ᒎᑏᑦ ᐅᖃᐅᑎᒍᒃ ᓇᓗᓁᒃᑯᑕᕐᖕᒥᒃ ᑕᑯᑎᑕᐅᔪᒪᓗᑎᑦ ᑐᖁᖓᔪᑦ ᐃᓂᖓᓃᑦᑐᒥᒃ ᐅᕝᕙᓘᓐᓃᑦ ᕿᓚᖕᒥᓐᖔᖅᑐᒥᒃ.”
12ᐂᕼᐊᔅᓕ ᑭᐅᕗᖅ, “ᓇᓗᓁᒃᑯᑕᕐᖕᒥᒃ ᑕᑯᔪᒪᖏᑦᑐᖓ ᐊᑕᓂᖅ ᐆᒃᑐᕈᒪᖏᓐᓇᒃᑯ.”
13ᐂᓮᐊᓯᓕ ᐅᖃᓕᖅᐳᖅ, “ᓈᓚᒋᑦᓯ, ᑍᕕᑎᒧᑦ ᑭᖑᕚᖑᔪᓯ! ᐃᓅᖃᑎᑦᓯᓐᓄᑦ ᕿᓄᐃᓵᕈᑕᐅᔪᓐᓇᕋᓱᒋᓗᐊᕈᑦᓯ, ᒎᑎᐅᓪᓕ ᕿᓄᐃᓵᕈᑎᒌᓐᓇᕐᖕᓂᐊᓐᖏᓛᓰ? 
14ᑍᒤᒻᒪᑦ, ᐊᑕᓂᐅᑉ ᓇᖕᒥᓂᖅ ᓇᓗᓁᒃᑯᑕᒃᓴᒥᒃ ᑐᓂᓯᕕᒋᔪᒫᖅᐹᓯ: ᑕᑯᒋᑦ, ᐊᕐᖕᓇᖅ ᐃᓅᓱᒃᑐᖅ ᓄᑕᕋᒃᓴᖅᑖᕈᒫᖅᐳᖅ ᐃᕐᖕᓂᖅᑖᕆᔭᓂᓗ ᐊᑦᓯᕈᒫᖅᐹ ᐃᒪᓐᔪᐃᓕᒥᒃ. 
15ᐃᒻᒧᖕᒥᒃ ᕼᐊᓂᒥᒡᓗ ᓂᕿᖃᕈᒫᖅᐳᖅ, ᓇᖕᒥᓂᖅᓱᖅᓗᓂ ᐊᑐᕆᐊᖃᖅᑕᒥᓂᒃ ᓂᕈᐊᕈᓐᓇᓕᕈᓂ ᐱᐅᖏᑦᑐᖅ ᓇᕐᕈᒋᔪᒫᖅᐹ ᐱᐅᔪᖅᓕ ᓂᕈᐊᖔᖅᓗᒍ. 
16ᓄᑲᑉᐱᐊᖅᓗ ᓇᖕᒥᓂᖅᓱᖅᓗᓂ ᐊᑐᕆᐊᖃᖅᑕᒥᓂᒃ ᓂᕈᐊᕈᓐᓇᓕᖅᑳᖅᑎᓐᓇᒍ ᐱᐅᖏᑦᑐᖅ ᓇᕐᕈᒋᓗᒍ ᐱᐅᔪᖅᓕ ᓂᕈᐊᖔᖅᓗᒍ, ᑍᒃᑯᐊᒃ ᐊᖓᔪᖅᑳᖅᔪᐊᒃ ᐃᓕᖕᓂᒃ ᓯᕘᕋᓵᕆᔫᒃ ᓄᓇᒋᔭᖏᒃ ᐃᓄᖃᕈᓐᓃᕈᒫᖅᐴᒃ.
17ᐊᑕᓂᖅ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᖓᓂᒃ ᑎᑭᑎᑦᓯᓛᖕᒪᑦ ᐃᓕᖕᓄᑦ ᐃᓄᖁᑎᑦᓯᓐᓄᓪᓗ ᓯᕗᓕᕕᓂᑦᓯᓗ ᑭᖑᕚᖏᓐᓄᑦ ᑲᑉᐱᐊᓇᖅᑐᒥᒃ ᑍᒫᒃ ᑲᑉᐱᐊᓇᖅᑎᒋᔪᖃᓚᐅᖅᓯᒪᓐᖏᓚᖅ ᐃᕗᕅᒥᐅᑦ ᔫᑕᒥᑦ ᐊᕝᕗᑎᓚᐅᕐᖕᓂᖓᑕ ᑭᖑᓂᖓᒍᑦ.
18ᑕᒪᓐᓇᓗ ᐅᓪᓗᖅ ᓇᓪᓕᐅᑎᒃᐸᑦ ᐊᑕᓂᖅ ᐅᕕᓐᖏᐊᕈᒫᖅᐳᖅ ᐃᑦᔨᑉᑎᒥᐅᑦ ᐊᓇᓐᖏᖅᑎᑐᑦ ᑎᑭᐅᑎᖁᓪᓗᒋᑦ ᑰᒑᓘᑉ ᓁᓕᐅᑉ ᐊᕙᓚᖓᓂᖏᓐᓂᑦ, ᐊᓯᕆᐊᒥᐅᓪᓗᑦᑕᐅᖅ ᑎᑭᐅᑎᖁᓪᓗᒋᑦ ᐃᒍᑦᓴᑎᑐᑦ ᐅᓄᖅᑎᒋᓗᑎᒃ ᓄᓇᒥᖕᓂᑦ. 
19ᖃᖅᑬᓪᓗ ᓇᖅᓴᓕᒫᖏᓐᓂ ᐃᓂᖃᓕᕈᒫᖅᐳᑦ, ᐃᓐᓈᕈᐃᓪᓗ ᕾᕈᓱᖏᓐᓂ, ᐅᖅᐱᒐᓕᒫᓪᓗ ᐃᓂᒋᓂᐊᕆᕔᑦ ᐃᕕᒡᔪᐊᓕᒫᓪᓗ.
20ᐅᓪᓗᖅ ᑕᒪᓐᓇ ᓇᓪᓕᐅᑎᒃᐸᑦ ᐊᑕᓂᖅ ᕿᐅᖅᑍᔨᒃᓴᒥᒃ ᑰᒑᓘᑉ ᐊᑭᐊᓂᑦ ᑎᓕᓯᔪᒫᖅᐳᖅ ᐊᓯᕆᐊᒥᐅᑦ ᐊᖓᔪᖅᑳᖅᔪᐊᒻᒪᕆᖓᓐᓂᒃ, ᑖᑦᓱᒪᓗ ᐅᓐᖏᔭᖅᑕᐅᑎᑦᓱᒫᖅᐹᓯ ᕿᐅᖅᑕᖅᑕᐅᑎᓪᓗᓯᓗ, ᓂᐅᓯᓗ ᒥᖅᑯᐃᔭᖅᑕᐅᓗᑎᒃ.
21ᐅᓪᓗᒥᓗ ᑖᑦᓱᒪᓂ ᐊᖑᑦ ᐃᒻᒧᒃᓯᐅᒐᕐᖕᒥᒃ ᐃᓅᓱᒃᑐᒥᒃ ᐊᑕᐅᓯᕐᖕᒥᒃ ᐆᒪᑎᑦᓯᔪᒫᖅᐳᖅ ᓰᐲᖕᓂᒡᓗ ᒪᕐᕉᖕᓂᒃ; 
22ᐃᒻᒧᖃᓗᐊᕐᖕᓂᖏᓐᓄᑦ ᐃᒻᒧᖁᑎᖃᓗᐊᒻᒪᕆᒍᒫᖅᐳᖅ, ᓂᕿᖃᕈᒫᖅᓗᓂᓗ ᓰᓯᓕᐊᕆᓯᒪᔪᒥᒃ, ᐊᒥᐊᒃᑯᑑᔪᓪᓗ ᓄᓇᒥᖕᓂ ᓂᕿᒃᓴᖃᕈᒫᖅᐳᑦ ᓰᓯᓕᐊᕆᓯᒪᔪᒥᒃ ᕼᐊᓂᒥᒡᓗ.
23ᐅᓪᓗᒥᓗ ᑕᕝᕙᓂ ᐃᒤᑦᑐᖃᕈᒫᖅᐳᖅ, ᕔᓂᒃᓴᖃᖅᐸᓚᐅᖅᑐᒥ ᓇᐹᖅᑐᓂᒃ 1,000-ᓂᒃ, ᑮᓇᐅᔭᓕᐅᕈᑕᐅᔪᓐᓇᖅᑐᓂᒃ ᓯᐅᓪᕕᕆᓂᒃ 1,000-ᓂᒃ, ᐃᓂᖏᓐᓂ ᐱᕈᖅᑐᖃᓕᕈᒫᖅᐳᖅ ᐅᖅᐱᒐᕐᖕᓂᒃ ᑲᑭᓪᓚᕐᖕᓇᖅᑐᓕᖕᓂᒃ; 
24ᐃᓄᐃᓪᓗ ᐱᑎᒃᓯᓖᑦ ᖃᖅᔪᖃᖅᑐᓪᓗ ᑕᒫᓃᓕᕈᒫᖅᐳᑦ, ᓄᓇ ᐅᖅᐱᒐᓕᐊᓘᓕᕈᒫᕐᖕᒪᑦ ᑲᑭᓪᓚᕐᖕᓇᖅᑐᓕᖕᓂᒃ ᓇᓂᑐᐃᓐᓇᖅ; 
25ᐱᖑᐃᓪᓗ ᐱᕈᖅᓰᕕᓕᕆᑦᔪᑎᓄᑦ ᓴᓇᔭᐅᕙᓚᐅᖅᑐᑦ ᐅᖅᐱᒐᖃᓗᐊᕐᖕᓂᖏᓐᓄᑦ ᑲᑭᓪᓚᕐᖕᓇᖅᑐᓕᖕᓂᒃ ᐅᐸᒃᑕᐅᔭᕆᐊᒃᓴᖅ ᑲᑉᐱᐊᒋᔭᐅᓕᕈᒫᖅᐳᖅ; ᐃᒻᒧᒃᓯᐅᒐᕐᖕᓄᑦ ᓰᐱᓄᓪᓗ ᓂᕆᓇᓱᐊᖅᕕᑐᐃᓐᓇᐅᓕᖅᓗᓂ.”
