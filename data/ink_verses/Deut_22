1“ᐃᓅᖃᑎᕕᑦ ᐃᒻᒧᒃᓯᐅᒐᖁᑎᖓᓂᒃ ᓰᐱᖁᑎᖓᓂᒡᓘᓐᓃᑦ ᑕᒻᒪᖅᑐᒥᒃ ᑕᑯᒍᕕᑦ, ᑕᑯᓐᓇᑐᐃᓐᓇᖅᑍᓕᒍᒃ; ᐃᓄᖓᓄᓪᓕ ᐅᑎᖅᑎᑕᒃᓴᕆᕙᑦ. 
2ᐱᖁᑎᖃᖅᑐᖅᓕ ᐅᖓᓯᒃᑐᒦᑉᐸᑦ ᐅᕝᕙᓗ ᑭᓇᒧᑦ ᐱᒋᔭᐅᖕᒪᖔᑦ ᓇᓗᒍᕕᐅᒃ, ᑕᕝᕙ ᐊᖏᕐᕋᐅᑎᔭᒃᓴᕆᕙᑦ, ᐱᖁᑎᖃᖅᑐᖅᓕ ᕿᓂᕆᐊᖅᐸᑦ, ᑕᕝᕙ ᑐᓂᔭᒃᓴᕆᕙᑦ ᑖᑦᓱᒧᖓ. 
3ᑍᒫᑦᓮᓐᓇᖅᑕᐅᖅ ᐱᔪᒃᓴᐅᕗᑎᑦ ᐃᓅᖃᑎᕕᑦ ᓯᐅᑎᖅᑯᖅᑐᔪᖁᑎᖓᓂᒃ; ᐊᓐᓄᕌᖓᓂᒡᓘᓐᓃᑦ, ᓱᓇᑐᐃᓐᓇᕐᖕᒥᒡᓘᓐᓃᑦ ᐊᓯᐅᔨᔭᐅᓯᒪᔪᒥᒃ ᓇᓂᓯᒍᕕᑦ; ᐃᔨᖅᓯᓯᒪᓇᓱᐊᖅᑐᒃᓴᐅᓐᖏᓚᑎᑦ.
4ᐃᓅᖃᑎᕕᑦ ᓯᐅᑎᖅᑯᖅᑐᔪᖁᑎᖓ ᐃᒻᒧᒃᓯᐅᒐᖁᑎᖓᓘᓐᓃᑦ ᐅᕐᕈᓯᒪᔪᖅ ᐊᖅᑯᑎᒥ ᑕᑯᑐᐃᓐᓇᖅᑕᒃᓴᕆᓐᖏᓚᑦ, ᐃᑲᔪᖅᑕᒃᓴᕆᕙᓪᓕ ᓂᑯᕕᑎᓐᓇᓱᐊᖅᓗᒍ.
5ᐊᕐᖕᓇᖅ ᐊᖑᑎᓯᐅᑎᓂᒃ ᐊᓐᓄᕌᓂᒃ ᐊᑐᖅᑐᒃᓴᐅᓐᖏᓚᖅ, ᐊᖑᓪᓗ ᐊᕐᖕᓇᖅᓯᐅᑎᓂᒃ ᐊᓐᓄᕌᖅᓯᒪᔪᒃᓴᐅᓐᖏᓚᖅ; ᐊᑕᓂᐅᑉ ᒎᑎᑦᓯ ᑍᒤᓕᐅᖅᑐᑦ ᖁᕕᐊᒋᖏᒻᒪᒋᑦ.
6ᑎᖕᒥᐊᒧᑦ ᐃᕙᕕᖕᒥᒃ ᑕᑯᒍᕕᑦ, ᓇᐹᖅᑐᒥ ᐅᕝᕙᓗ ᓇᑎᕐᖕᓇᒥ ᐊᕐᖕᓇᕕᐊᒥᒃ ᐃᕙᔪᒥᒃ ᐅᕝᕙᓗ ᐱᐊᕋᖃᖅᑐᒥᒃ, ᑕᕝᕙ ᐊᓈᓇᖓ ᐱᐊᕋᖏᓪᓗ ᐱᓇᓱᐊᖅᑕᒃᓴᕆᓐᖏᓚᑎᑦ. 
7ᐱᐊᕋᖏᓐᓂᒡᓕ ᐱᔪᓐᓇᕋᓗᐊᖅᐳᑎᑦ ᐊᓈᓇᖓ ᐱᔭᒃᓴᕆᓐᖏᓚᑦ, ᖃᓄᐃᖏᑦᓯᐊᖁᓪᓗᑎ, ᐊᑯᓂᓗ ᓄᓇᒥ ᐃᓅᔪᓐᓇᖁᓪᓗᑎᑦ.
8ᓄᑖᒥᒃ ᐃᒡᓗᓕᐅᕈᕕᑦ, ᖁᓛᖓᑕ ᓯᓈᒍᑦ ᐃᔪᒃᑲᕇᒃᑯᓯᖅᑕᒃᓴᕆᕙᑦ, ᐃᓄᖕᒥᒃ ᐃᒡᓘᑉ ᖁᓛᓂᑦ ᐃᔪᒃᑲᖅᑐᖃᖅᓗᓂ ᑐᖁᔪᖃᖅᐸᑦ ᐸᓯᔭᒃᓴᐅᒐᔭᓐᖏᓚᑎᑦ.
9ᕔᓂᒃᓴᓄᑦ ᐱᕈᖅᓰᕕᖁᑎᖕᓂ ᑕᕝᕗᖓᑦᓮᓐᓇᖅ ᐊᑦᔨᒋᓐᖏᑕᖏᓐᓂᒃ ᐱᕈᖅᓯᐊᒃᓴᓂᒃ ᑲᓐᖓᖅᓱᐃᔪᒃᓴᐅᓐᖏᓚᑎᑦ; ᑍᒤᓕᐅᕈᕕᑦ, ᑕᕝᕙᓂ ᐱᕈᖅᑎᑕᑎᑦ ᐊᑐᖅᑐᒃᓴᐅᔪᓐᓃᖁᓇᒋᑦ ᕔᓂᒃᓴᓕᐅᖅᕖᓪᓗ ᓇᕐᕈᓇᖅᑎᑕᐅᖁᓇᒍ.
10ᐱᕈᖅᓰᕕᖁᑎᖕᓂ ᓄᓇᒥᒃ ᒪᒃᐱᖅᑎᕆᔪᒃᓴᐅᓐᖏᓚᑎᑦ ᐅᓂᐊᖅᑕᐅᑎᓪᓗᒍ ᐊᑕᐅᑦᓯᒃᑯᑦ ᐃᒻᒧᒃᓯᐅᒐᕐᖕᒧᑦ ᓯᐅᑎᖅᑯᖅᑐᔪᒧᓪᓗ.
11ᐊᓐᓄᕌᖅᓯᒪᔪᒃᓴᐅᓐᖏᓚᑎᑦ ᐃᓛᖅᑐᖅᓯᒪᔪᒥᒃ ᓄᕕᖅᓵᒃᓴᓂᒃ ᖃᓪᓗᓈᖅᑕᑦᓯᐊᕙᖕᓂᒡᓗ.
12ᐅᓕᒡᔪᐊᑦ ᓯᑕᒪᓂᒃ ᑎᕆᖅᑯᖏᑎᒍᑦ ᓂᕕᓐᖓᑖᓕᐅᖅᑕᒃᓴᕆᕙᑦ ᐊᑐᖃᑦᑕᖅᑍᑦ.”
13“ᐊᖑᑦ ᓄᓕᐊᓂᒃᐸᑦ, ᐃᓐᓇᖓᖃᑎᒋᓯᒪᓕᖅᓗᒍ, ᑭᖑᓂᖓᒍᑦ ᓄᓕᐊᕆᔪᒪᔪᓐᓃᖅᐸᒍ, 
14ᓱᓕᖏᑦᑐᒥᒡᓗ ᑲᓐᖑᓇᖅᑐᒥᒃ ᐸᓯᔭᒃᓴᐅᓂᕋᖅᐸᒍ, ᐱᐅᓐᖏᑎᓐᓇᓱᒡᓗᓂᐅᒡᓗ ᐅᖃᐅᓯᕆᓕᖅᐸᒍ, ᓄᓕᐊᖅᑖᕆᓕᖅᑎᓪᓗᓂᐅᒃ ᐊᖑᒻᒧᑦ ᐊᒃᑐᖅᑕᐅᓚᐅᖅᓯᒪᔪᕕᓂᐅᓂᕋᖅᓗᒍ.
15ᑍᒤᑦᑐᖃᖅᐸᑦ, ᑕᕝᕙ ᐊᕐᖕᓇᐅᑉ ᐊᑖᑕᖓᑕ ᐊᓈᓇᖓᑕᓗ ᐸᓂᖓᑕ ᐊᖑᒻᒧᑦ ᐊᒃᑐᖅᑕᐅᓚᐅᖅᓯᒪᖏᓐᓂᖓᑕ ᓱᓕᓂᖓᓂᒃ ᓇᓗᓁᖅᓯᑦᔪᑎᒋᓗᒍ ᑲᑎᑎᑕᐅᕋᑖᖅᑎᓪᓗᒋᒃ ᐊᓪᓕᓂᕕᓂᖓ ᐊᐅᒥᑎᖅᓯᒪᔪᖅ ᓇᒃᓴᖅᑕᒃᓴᕆᕚᒃ ᐃᒡᓗᒐᓴᖕᓂ ᐊᖓᔪᖅᑳᓄᑦ ᖃᐅᔨᓇᓱᐊᖅᕕᖕᒧᑦ. 
16ᑕᕝᕙ ᐊᕐᖕᓇᐅᑉ ᐊᑖᑕᖓ ᐅᖃᖅᑐᒃᓴᐅᕗᖅ ᐊᖓᔪᖅᑳᓄᑦ, ‘ᐸᓂᒐ ᐊᖑᒻᒧᑦ ᐆᒧᖓ ᑐᓂᓚᐅᖅᐸᕋ ᑲᑎᑎᑕᐅᖁᓪᓗᒍ, ᒫᓐᓇᓕ ᑖᑦᓱᒪ ᓄᓕᐊᕆᔪᒪᔪᓐᓃᖅᐹ; 
17ᑕᑯᒋᓪᓗ, ᓱᓕᖏᑦᑐᒥᒃ ᐸᓯᔭᒃᓴᐅᓂᕋᕋᓱᒃᐹ ᐱᐅᓐᖏᑎᓐᓇᓱᒃᓗᓂᐅᒃ ᐅᖃᐅᓯᕆᓯᒪᕚ ᐊᖑᒻᒧᑦ ᐊᒃᑐᖅᑕᐅᓯᒪᑎᓪᓗᒍ ᓄᓕᐊᖅᑖᕆᓚᐅᕐᖕᓂᕋᖅᓗᓂᐅᒃ. ᐅᓇ ᑕᕝᕙ ᐸᓂᖕᒪ ᐊᖑᒻᒧᑦ ᐊᒃᑐᖅᑕᐅᓚᐅᖅᓯᒪᖏᓐᓂᖓᑕ ᓱᓕᓂᖓᓂᒃ ᓇᓗᓁᖅᓯᑦᔪᑎᒃᓴᐅᕗᖅ.’ ᑕᕝᕙ ᑲᑎᑎᑕᐅᕋᑖᖅᑎᓪᓗᒋᒃ ᐊᓪᓕᓂᕕᓂᖓ ᐃᓯᕕᑕᒃᓴᕆᕚ ᐃᒡᓗᒐᓴᖕᓂ ᐊᖓᔪᖅᑳᑦ ᓵᖓᓄᑦ. 
18ᑕᕝᕙ ᐃᒡᓗᒐᓴᖕᓂ ᐊᖓᔪᖅᑳᓄᑦ ᐊᖑᑦ ᑍᒤᓕᐅᓚᐅᖅᑐᖅ ᑏᒐᖅᑐᖅᑕᐅᔪᒃᓴᐅᕗᖅ. 
19ᐊᑭᓖᑎᑕᐅᔪᒃᓴᐅᕗᖅᑕᐅᖅ ᓯᐅᓪᕕᕆᓂᒃ 100-ᓂᒃ, ᑖᒃᑯᐊᓗ ᑐᓂᔭᐅᓗᑎᒃ ᐊᕐᖕᓇᐅᑉ ᐊᑖᑕᖓᓄᑦ, ᐊᖑᑦ ᐄᓴᕅᓕᒥᐅᑕᕐᖕᒥᒃ ᐊᕐᖕᓇᒥᒃ ᑲᓐᖑᓇᖅᑐᒦᑎᑦᓯᓂᖓᓄᑦ; ᐊᕐᖕᓇᖅᓗ ᓱᓕ ᑖᑦᓱᒧᖓ ᐊᖑᒻᒧᑦ ᓄᓕᐊᕆᔭᐅᔭᕆᐊᖃᖅᐳᖅ; ᐊᖑᑎᐅᓪᓗ ᐊᕕᑦᓴᕆᐊᖃᓐᖏᓛ ᐃᓅᓯᓕᒫᒥᓂ.
20ᑭᓯᐊᓂᓕ ᐸᓯᔭᒃᓴᐅᑎᑕᐅᔪᖅ ᓱᓕᒃᐸᑦ, ᓇᓗᓁᖅᓯᔪᓐᓇᖅᑐᖃᖏᑉᐸᓪᓗ ᐊᕐᖕᓇᐅᑉ ᐊᖑᒻᒧᑦ ᐊᒃᑐᖅᑕᐅᓚᐅᖅᓯᒪᓇᓂ ᐂᑉᐸᖅᑖᖅᑐᕕᓂᐅᓂᖓᓂᒃ. 
21ᑕᕝᕙ ᑖᒃᑯᓇᓐᖓᑦ ᑕᕝᕙᓐᖓᑦ ᐊᓐᓂᓯᔭᐅᓗᓂ ᐊᑖᑕᖓᑕ ᐃᒡᓗᖓᑕ ᐃᑎᖅᑕᖅᕕᖓᓄᐊᕈᑦᔭᐅᔪᒃᓴᐅᕗᖅ, ᑖᑦᓱᒪᓗ ᐊᕐᖕᓇᐅᑉ ᓄᓇᖓᑕ ᐃᒡᓗᒐᓴᒡᔪᐊᕐᖕᒥᐅᑦ ᐊᖑᑎᖏᑕ ᒥᓪᓗᖅᓗᒍ ᑐᖁᑕᒃᓴᕆᕚᑦ, ᑖᓐᓇ ᐊᕐᖕᓇᖅ ᑲᓐᖑᓇᖅᑐᒥᒃ ᐄᓴᕅᓕᒥᐅᓄᑦ ᑎᑭᑎᑦᓯᖕᒪᑦ ᐃᓐᓇᖓᖃᑎᖃᖅᓯᒪᓂᕐᖕᒥᓄᑦ ᐅᐃᓂᓚᐅᖅᑳᕋᓂ, ᓱᓕ ᐊᑖᑕᖓᑕ ᐃᒡᓗᖓᓂ ᐊᖏᕐᕋᖃᖅᑎᓪᓗᒍ. ᑕᕝᕙ ᑍᒤᓕᐅᖅᓗᓯ ᑕᒪᓐᓇ ᐱᐅᖏᑦᑐᓕᓂᖅ ᓄᖅᑲᖅᑎᒃᑲᔭᖅᐸᓯ.
22ᐊᖑᓪᓕ ᐊᖑᔭᐅᒃᐸᑦ ᓄᓕᐊᕆᔭᐅᔪᒥᒃ ᐃᓐᓇᖓᖃᑎᖃᖅᑎᓪᓗᒍ, ᑖᒃᑯᐊᒃ ᑕᕝᕙ ᑕᒪᕐᖕᒥᒃ ᑐᖁᑕᐅᔪᒃᓴᐅᕘᒃ, ᑕᕝᕙ ᑍᒤᓕᐅᖅᓗᓯ ᑕᒪᓐᓇ ᐱᐅᖏᑦᑐᓕᓂᖅ ᐄᓴᕅᓕᒥᐅᓂ ᓄᖅᑲᖅᑎᒃᑲᔭᖅᐸᓯ.
23ᐊᖑᓪᓕ ᐊᖑᔭᐅᒃᐸᑦ ᓄᓇᓕᖕᓂ ᐃᓐᓇᖓᖃᑎᖃᖅᑎᓪᓗᒍ ᐊᕐᖕᓇᒥᒃ ᐊᓯᐊᓂᒃ ᐅᐃᒃᓴᓕᖕᒥᒃ. 
24ᑕᕝᕙ ᑖᒃᑯᐊᒃ ᓄᓇᓖᑦ ᓯᓚᑖᓄᐊᕈᑎᓗᒋᒃ ᒥᓪᓗᖅᑕᐅᓗᑎᒃ ᑐᖁᑕᐅᔪᒃᓴᐅᕘᒃ. ᐊᕐᖕᓇᖅ ᑐᖁᑕᐅᔭᕆᐊᖃᖅᐳᖅ ᐃᑲᔪᖅᑕᐅᔪᒪᓗᓂ ᓂᓪᓕᐊᓚᐅᖏᓐᓂᖓ ᐱᓪᓗᒍ, ᑕᕝᕙᓂ ᓄᓇᓕᖕᓃᒃᑲᓗᐊᖅᓗᓂ, ᓂᓪᓕᑐᐊᖅᐸᑦ ᑐᓴᖅᑕᐅᔪᓐᓇᕋᔭᓚᐅᕋᓗᐊᕐᖕᒪᑦ. ᐊᖑᑦᑕᐅᖅ ᑐᖁᑕᐅᔭᕆᐊᖃᕆᕗᖅ ᐊᕐᖕᓇᒥᒃ ᐃᓐᓇᖓᖃᑎᖃᕐᖕᒪᑦ ᐊᓯᐊᓄᑦ ᓄᓕᐊᒃᓴᕆᔭᐅᔪᒥᒃ. ᑕᕝᕙ ᑍᒤᓕᐅᖅᓗᓯ ᑕᒪᓐᓇ ᐱᐅᖏᑦᑐᓕᓂᖅ ᓄᖅᑲᖅᑎᒃᑲᔭᖅᐸᓯ.
25ᐊᖑᓪᓕ ᐃᒡᓗᒐᓮᑦ ᓯᓚᑖᓂ ᐊᕐᖕᓇᒥᒃ ᖁᓄᔪᕐᖕᓂᐊᖅᐸᑦ ᐊᓯᐊᓄᑦ ᓄᓕᐊᒃᓴᕆᔭᐅᔪᒥᒃ. ᑕᕝᕙ ᐊᖑᑦ ᑖᓐᓇᑐᐊᖅ ᑐᖁᑕᐅᔭᕆᐊᖃᖅᐳᖅ; 
26ᐊᕐᖕᓇᖅᓕ ᖃᓄᐃᓕᔭᐅᔭᕆᐊᖃᓐᖏᓚᖅ, ᑐᖁᑕᐅᑦᔪᑎᒃᓴᐅᔪᒥᒃ ᐊᔪᖅᑐᓕᖏᒻᒪᑦ. ᑕᒪᓐᓇ ᐊᑦᔨᖃᕆᕗᖅ ᐊᖑᑦ ᐊᖑᑕᐅᖃᑎᒥᓂᒃ ᐅᐸᒍᑎᓗᓂ ᑐᖁᑦᓯᔪᒥᒃ. 
27ᐊᖑᑦ ᐃᒡᓗᒐᓮᑦ ᓯᓚᑖᓂ ᐊᕐᖕᓇᒥᒃ ᖁᓄᔪᕐᖕᓂᐊᖅᐸᑦ, ᐊᕐᖕᓇᖅ ᐃᑲᔪᖅᑕᐅᔪᒪᓗᓂ ᓂᓪᓕᐊᒐᓗᐊᖅᓗᓂ, ᓇᓪᓕᐊᓐᓂᒡᓘᓐᓃᑦ ᐃᑲᔪᖅᑎᒃᓴᖃᖏᒻᒪᑦ.
28ᐊᖑᓪᓕ ᐊᕐᖕᓇᒥᒃ ᐅᐃᒃᓴᖃᖏᑦᑐᒥᒃ ᖁᓄᔪᕐᖕᓂᐊᖅᑎᓪᓗᒍ ᐊᖑᔭᐅᒃᐸᑦ. 
29ᑕᕝᕙ ᐊᖑᑦ ᐊᕐᖕᓇᐅᑉ ᐊᑖᑕᖓᓄᑦ ᐊᑭᓖᔪᒃᓴᐅᕗᖅ ᓄᓕᐊᒃᓴᒥᓂᒃ ᐊᑭᓖᐅᑎᒋᔭᐅᓲᑎᑐᑦ 50-ᓂᒃ ᓯᐅᓪᕕᕆᓂᒃ, ᐊᕐᖕᓇᖅᓗ ᑖᓐᓇ ᓄᓕᐊᖅᑖᕆᓗᓂᐅᒃ, ᐱᔪᒪᑎᓐᓇᒍ ᐃᓐᓇᖓᖃᑎᒋᓯᒪᖕᒪᒍ. ᐊᖑᑎᐅᓪᓗ ᐊᕕᑕᒃᓴᕆᓐᖏᓛ ᐃᓅᓂᓕᒫᒥᓂ ᐱᔪᒪᑎᓐᓇᒍ ᐱᓕᕆᐊᕆᖕᒪᒍ; ᐊᕕᑕᒃᓴᕆᓐᖏᓛᓗ ᐃᓅᓯᓕᒫᒥᓂ.
30ᐊᖑᑦᑕᐅᖅ ᐊᑖᑕᒥᓂᒃ ᑲᓐᖑᓇᖅᓯᑎᑦᓯᔪᒃᓴᐅᓐᖏᓚᖅ ᓄᓕᐊᖏᑕ ᐃᓚᖓᓐᓂᒃ ᐃᓐᓇᖓᖃᑎᖃᕐᖕᓂᕐᖕᒥᖑᑦ.”
