1ᒎᑎᐅᓪᓕ ᐃᖅᑲᐅᒪᓚᐅᖅᐰᑦ ᓄᐊᒃᑯᑦ ᐆᒪᔪᓪᓗ ᐆᒪᔪᖁᑏᓪᓗ ᐅᒥᐊᖅᔪᐊᕐᖕᒦᖃᑎᖏᑦ. ᒎᑎᓗ ᐊᓄᕌᓕᖅᑎᑦᓯᕗᖅ ᓄᓇᖅᔪᐊᕐᖕᒥ, ᐃᒪᖅᓗ ᑎᓂᑉᐸᓪᓕᐊᓯᓪᓗᓂ. 
2ᐃᒪᐅᓪᓗ ᐊᓂᐊᕕᖏᑦ ᓄᓇᖅᔪᐊᑉ ᐊᑖᓂᑦ ᕿᓚᐅᓪᓗ ᑰᒡᕕᖏᑦ ᒪᑐᔭᐅᓚᐅᖅᐳᑦ, ᓯᓚᓗᒡᓗ ᕿᓚᖕᒥᑦ ᓄᖅᑲᖅᑎᑕᐅᓪᓗᓂ. 
3ᐃᒪᖅᓗ ᑎᓂᑉᐸᓪᓕᐊᖏᓐᓇᓕᓚᐅᖅᐳᖅ. ᐅᓪᓗᐃᑦ 150-ᑦ ᓈᖕᒪᑕ ᐃᒪᖅ ᓄᖑᑉᐸᓪᓕᐊᓕᖅᐳᖅ. 
4ᑕᖅᑮᑦ 7-ᖓᓐᓂ, ᐅᓪᓗᖏᑕ 17-ᖓᓐᓂ, ᐅᒥᐊᖅᔪᐊᖅ ᐃᒃᑐᖅᐳᖅ ᐊᕋᕌᑦ ᖃᖅᑲᖏᓐᓄᑦ ᓄᖅᑲᖅᓗᓂ. 
5ᐃᒪᖅ ᑍᒪᓐᖓᑦ ᑎᓂᑉᐸᓪᓕᐊᖏᓐᓇᓕᕋᒥ ᑕᖅᑮᑦ 10-ᖓᑦ ᑎᑭᓪᓗᒍ; ᑕᖅᑮᑦ 10-ᖓᓐᓂ, ᐅᓪᓗᖓᓂ ᓯᕗᓪᓕᖅᐹᒥ, ᖃᖅᑳᓗᐃᑦ ᖄᖏᑦ ᓴᖅᑭᑉᐳᑦ.
6ᐅᓪᓗᐃᑦ 40-ᑦ ᐊᓂᒍᖅᑎᓪᓗᒋᑦ, ᓄᐊᖅ ᐃᒐᓛᒥᒃ ᒪᑐᐃᖅᓯᕗᖅ ᓴᓇᓯᒪᔭᒥᓂᒃ. 
7ᑐᓗᒐᕐᖕᒥᒡᓗ ᑎᖏᑎᑦᓯᕗᖅ; ᑖᓐᓇ ᖃᖓᑕᑲᑕᑐᐃᓐᓇᓚᐅᖅᐳᖅ ᓇᒧᑐᐃᓐᓈᖃᑕᒃᓗᓂ ᐃᒪᐅᑉ ᓴᓗᐊᓚᐅᖏᓐᓂᓕᒫᖓᓂ ᓄᓇᒥ. 
8ᐊᒻᒪ ᓄᐊᖅ ᑑᕕᒥᒃ ᑎᖏᑎᑦᓯᒋᕗᖅ ᑕᕝᕙᓐᖓᑦ, ᖃᐅᔨᑦᔪᑎᒋᔪᒪᓪᓗᒍ ᐃᒪᖅ ᓴᓗᐊᓕᕐᖕᒪᖔᑦ ᓄᓇᒥ. 
9ᓱᓕᓕ ᒥᕝᕕᒃᓴᖅᓯᖏᓐᓇᒥ, ᐅᒥᐊᖅᔪᐊᒧᑦ ᐅᑎᖅᐳᖅ. ᓄᐊᓪᓗ ᐱᓪᓗᓂᐅᒃ ᐃᑎᖅᑎᒃᑭᕚ, ᓱᓕ ᐃᒪᐅᑉ ᓄᓇ ᐅᓕᒃᓯᒪᓚᐅᕐᖕᒪᒍ. 
10ᐅᓪᓗᓂᒡᓗ 7-ᓂᒃ ᐅᑕᖅᑭᓚᐅᖅᓗᓂ, ᓱᓕ ᑑᕕᒃ ᑎᖏᑎᒃᑭᕚ ᐅᒥᐊᖅᔪᐊᒥᑦ; 
11ᑑᕕᓗ ᐅᑎᖅᐳᖅ ᐅᓐᓄᒃᑎᓪᓗᒍ, ᑭᖕᒥᐊᖅᓗᓂ ᓇᐹᖅᑑᑉ ᐅᖅᓱᒃᓴᓕᖕᓂᒃ ᐱᕈᖅᑐᓕᐅᑉ ᐅᖃᐅᔭᕐᖓᓂᒃ ᐲᕋᑖᖅᓯᒪᔪᒥᒃ; ᓄᐊᖅᓗ ᓇᓗᔪᓐᓃᖅᐳᖅ ᐃᒪᐅᑉ ᑎᓂᑉᐸᓪᓕᐊᓕᕐᖕᓂᖓᓂᒃ ᓄᓇᒥᑦ. 
12ᓱᓕ ᐅᓪᓗᓂᒃ 7-ᓂᒃ ᓄᐊᖅ ᐅᑕᖅᑭᒃᑲᓐᓂᓚᐅᖅᓗᓂ, ᐊᒻᒪ ᑑᕕᒃ ᑎᖏᑎᒃᑭᕚ; ᑕᒪᑐᒪᓂ ᑖᑦᓱᒧᖓ ᐅᑎᒃᑲᓐᓂᕈᓐᓃᖅᐳᖅ.
13ᓄᐊᖅ 601-ᓂᒃ ᐊᕐᕌᒍᖃᓕᖅᑎᓪᓗᒍ, ᑕᖅᑭᐅᑉ ᓯᕗᓪᓕᖅᐹᖓᓂ, ᐅᓪᓗᖓᑕᓗ ᓯᕗᓪᓕᖅᐹᖓᓐᓂ, ᐃᒪᖅ ᓴᓗᐊᑦᓯᐊᓚᐅᖅᐳᖅ ᓄᓇᒥ; ᓄᐊᓪᓗ ᐅᒥᐊᖅᔪᐊᑉ ᖁᓕᖓ ᒪᑐᐃᖅᓗᒍ ᑕᑯᓇᓱᐊᕋᒥ, ᑕᑯᒋᑦ ᒪᓂᕋᖅ ᓴᓗᐊᖅᑐᖅ ᑕᑯᓕᖅᐹ. 
14ᑕᖅᑭᐅᓪᓗ ᐂᑉᐸᖓᓂ, ᐅᓪᓗᖏᑕ 27-ᖓᓐᓂ, ᓄᓇ ᐸᓂᓚᐅᖅᐳᖅ.
15ᒎᑎᓗ ᓄᐊᕐᖕᒧᑦ ᐅᖃᖅᐳᖅ, 
16“ᓄᓕᐊᓪᓗ ᐅᒥᐊᖅᔪᐊᕐᖕᒥᑦ ᐊᓂᓕᕆᑦᑎᒃ, ᐃᕐᖕᓂᑎᓪᓗ ᐃᕐᖕᓂᕕᓪᓗ ᓄᓕᐊᖏᑦ ᐃᓚᒋᓗᒋᑦ. 
17ᐆᒪᔪᓕᒫᓪᓗ ᐊᓂᑎᖃᓯᐅᑎᓗᒋᑦ ᓇᒃᓴᖅᓯᒪᔭᑎᑦ ᑎᒥᖃᖅᑐᑦ ᑎᖕᒥᐊᓪᓗ, ᓂᖅᔪᑎᓪᓗ ᐹᕐᖑᖅᑐᓪᓗ ᓄᓇᒥ ᑕᒪᕐᖕᒥᒃ ᐅᓄᖅᑐᓂᒃ ᕿᑐᕐᖏᐅᖅᐸᓪᓕᐊᓕᖁᓪᓗᒋᑦ ᓄᓇᒥ, ᐅᓄᖅᓯᔪᖅᔪᐊᖑᓕᖁᓪᓗᒋᑦ ᓄᓇᖅᔪᐊᓕᒫᒥ.” 
18ᑕᕝᕙ ᓄᐊᖅ ᓄᓕᐊᖓᓗ ᐅᒥᐊᖅᔪᐊᕐᖕᒥᑦ ᐊᓂᕗᑦ, ᐃᕐᖕᓂᓂ ᐃᕐᖕᓂᖏᑕᓗ ᓄᓕᐊᖏᑦ ᐃᓚᒋᓪᓗᒋᑦ. 
19ᐆᒪᔪᓕᒫᓪᓗᑦᑕᐅᖅ, ᐹᕐᖑᖅᑐᓪᓗ ᑕᒪᕐᖕᒥᒃ, ᑎᖕᒥᐊᓕᒫᓪᓗ, ᓄᓇᒥᓗ ᐆᒪᔪᑦ ᐊᑐᓂᑦ ᐃᓚᒌᒃᓴᔭᐅᓂᑎᒃ ᒪᓕᒡᓗᒋᑦ ᐊᓂᒋᕗᑦ ᐅᒥᐊᖅᔪᐊᕐᖕᒥᑦ.
20ᑕᕝᕙ ᓄᐊᖅ ᑐᓂᕐᕈᓯᖅᕕᓂᐅᖅᐳᖅ ᐊᑕᓂᕐᖕᒧᑦ, ᐆᒪᔪᓪᓗ ᑕᒪᕐᖕᒥᒃ ᓴᓗᒪᓂᕋᖅᑕᐅᔪᑦ ᐱᕝᕕᒋᓪᓗᒋᑦ ᑎᖕᒥᐊᓂᓪᓗ ᓴᓗᒪᓂᕋᖅᑕᐅᔪᓂᒃ, ᑐᓂᕐᕈᓯᖅᐳᖅ ᐃᑯᐊᓚᑎᑦᓯᓪᓗᓂ ᑐᓂᕐᕈᓯᖅᕕᖕᒥ. 
21ᐊᑕᓂᐅᓪᓗ ᓁᒐᒥᒋᑦ ᑐᓂᕐᕈᑏᑦ ᑎᐱᑦᓯᐊᕆᒃᑐᑦ, ᐆᒻᒪᑎᒥᒍᑦ ᐃᓱᒪᓕᖅᐳᖅ, “ᓄᓇᖅᔪᐊᖅ ᓇᕐᕈᓇᖅᑎᓯᑎᓚᐅᖅᓯᒪᓂᐊᕈᓐᓃᖅᐸᕋ ᐃᓄᒃ ᐱᑦᔪᑎᒋᓗᒍ, ᐃᓅᑉ ᐆᒻᒪᑎᒥᒍᑦ ᐃᓱᒪᓕᐅᕈᑎᖏᑦ ᐃᓅᓱᖕᓂᕐᖕᒥᓂᑦ ᐱᒋᐊᖅᓗᒋᑦ ᐱᐅᖏᑦᑐᐊᓘᒐᓗᐊᕐᖕᒪᑕ; ᐊᓯᕈᐃᓚᐅᖅᓯᒪᓂᐊᕈᓐᓃᖅᐳᖓ ᐆᒪᔪᓕᒫᓂᒃ ᑍᒫᒃ ᐊᓯᕈᐃᓚᐅᕐᖕᓂᑦᑐᑦ. 
22ᓄᓇᖅᔪᐊᖃᕐᖕᓂᓕᒫᖓᓂ, ᐱᕈᖅᓰᓐᓇᕐᖕᓂᐊᖅᐳᖅ ᑲᑎᑦᓯᕕᖃᖅᓗᓂᓗ, ᓂᒡᓚᓱᒃᐸᒡᓗᓂ ᐅᖅᑰᕙᒡᓗᓂᓗ, ᐊᐅᔭᖃᖅᓗᓂ ᐅᑭᐅᖃᖅᓗᓂᓗ, ᐅᓪᓗᖃᖅᓗᓂ ᐅᓐᓄᐊᖃᖅᓗᓂᓗ, ᑕᒪᒃᑯᐊ ᓄᖅᑲᕐᖕᓂᐊᓐᖏᓚᑦ.”
