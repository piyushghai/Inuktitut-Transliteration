1ᐊᑕᓂᐅᑉ ᒨᓯᓯ ᐅᖃᐅᑎᕚ, 
2“ᐂᕈᓂᓗ ᐃᕐᖕᓂᖏᓪᓗ ᐊᓐᓄᕌᒃᓴᖏᓐᓂᒃ ᑐᓂᓯᕕᒋᒃᑭᑦ, ᐅᖅᓱᒥᒡᓗ ᒥᖑᐊᖅᓯᑦᔪᑎᒥᒃ, ᐃᒻᒧᒃᓯᐅᒐᐅᓪᓗ ᐸᖕᓂᖓᓂᒃ, ᒪᕐᕉᖕᓂᒡᓗ ᓰᐱᐅᑉ ᐊᖑᓴᓪᓗᖏᖕᓂᒃ, ᐃᕕᐅᔭᒥᒡᓗ ᓂᐊᖂᔭᓂᒃ ᐆᓯᒪᔪᓂᒃ ᐳᕙᓪᓚᖅᓴᐅᑎᖃᖏᑦᑐᓂᒃ ᐃᓗᓕᓕᖕᒥᒃ. 
3ᓄᓇᖃᑎᒌᓕᒫᓪᓗ ᑲᑎᖁᒃᑭᑦ ᑐᐱᐅᑉ ᑲᑎᒪᕕᐅᑉ ᐹᖓᑕ ᓴᓂᐊᓂ.”
4ᒨᓯᓯ ᑍᒤᓕᐅᓚᐅᖅᐳᖅ ᐊᑕᓂᐅᑉ ᐱᖁᖕᒪᒍ, ᓄᓇᖃᑎᒌᑦ ᑲᑎᓚᐅᖅᐳᑦ ᑐᐱᐅᑉ ᑲᑎᒪᕕᐅᑉ ᐹᖓᑕ ᓴᓂᐊᓂ. 
5ᒨᓯᓯᐅᑉ ᐃᓄᐃᑦ ᐅᖃᐅᑎᕔᑦ, “ᐃᒫᒃ ᑕᕝᕙ ᐊᑕᓂᖅ ᐱᖁᔨᕗᖅ.”
6ᒨᓯᓯᐅᑉ ᐂᕈᓂ ᐃᕐᖕᓂᖏᓪᓗ ᐃᓄᐃᑦ ᓵᖏᓐᓄᑦ ᐱᑎᑉᐰᑦ, ᐃᒥᕐᖕᒧᓪᓗ ᓴᓗᒻᒪᖅᓴᖅᓗᒋᑦ. 
7ᐂᕈᓂᓗ ᐅᕕᓂᕈᕐᖕᒥᒃ ᑕᑭᔪᒥᒃ ᐊᑎᑎᑉᐹ ᓯᓕᒃᑐᒥᒡᓗ ᑕᑦᓯᕈᓯᖅᓗᒍ, ᐅᓕᒡᔪᐊᒥᒡᓗ ᐊᑎᑎᑉᐹ, ᑐᓂᕐᕈᓯᖅᑎᑦᓯᔨᓯᐅᑎᒥᒡᓗ ᖃᑯᖅᑕᒥᒃ ᓵᓕᑕᕐᖕᒥᒃ ᐊᑎᑎᑉᐹ ᐃᐹᑎᒥᒃ ᐊᑎᓕᖕᒥᒃ, ᐃᐹᑎᓗ ᕿᓚᒃᐹ ᕿᓚᕈᑎᖓᓄᑦ ᓴᓇᑦᓯᐊᒃᑲᐅᓂᖅᐹᓄᑦ ᓴᓇᔭᐅᓯᒪᔪᒧᑦ. 
8ᓴᒡᕕᖕᒥᐅᑕᒥᒡᓗ ᐊᑎᑎᒃᑭᕚ, ᒎᑎᐅᓪᓗ ᐱᔪᒪᔭᖓᓂᒃ ᓇᓚᐅᑦᓯᑦᔪᑏᒃ ᐊᑎᖃᖅᑑᒃ ᔫᕆᒻ ᐊᒻᒪᓗ ᑕᒪᒻ ᓴᒡᕕᖕᒥᐅᑕᖓᓄᑦ ᐃᓕᓪᓗᒋᒃ. 
9ᓇᓴᖅᑎᑉᐹᓗ ᓂᐊᖁᐊᓄᑦ ᐃᒻᒧᓯᐅᑎᓯᒪᔪᒥᒃ ᒎᓗᒥᒃ ᓯᕗᒥᐅᑕᖃᖅᑐᒥᒃ ᒎᑎᐅᑉ ᐊᖓᔪᖅᑳᖁᑎᖓᓂᒃ ᓇᓗᓁᒃᑯᑕᕐᖕᒥᒃ ᑍᒫᒃ ᐊᑕᓂᐅᑉ ᒨᓯᓯ ᐱᖁᓚᐅᕐᖕᒪᒍ.
10ᒨᓯᓯᐅᑉ ᓇᐹᖅᑑᑉ ᐅᖅᓱᖓ ᒥᖑᐊᕈᑎᒃᓴᖅ ᑎᒍᕚ, ᐅᖅᓱᖅᑎᖅᓗᒍᓗ ᐊᑕᓂᐅᑉ ᓇᔫᑎᕕᖓ ᑐᐱᖅ ᐃᓗᓕᓕᒫᖏᓪᓗ, ᑍᒫᒃ ᐊᑕᓂᕐᖕᒧᑦ ᐊᑐᒐᒃᓴᐅᖁᓪᓗᒋᑦ ᑐᓂᕔᑦ. 
11ᐅᖅᓱᒥᒡᓗ ᑐᓂᕐᕈᓯᖅᕕᒃ ᓯᖅᐸᖅᓴᖅᐹ 7-ᐃᑐᖅᓗᒍ, ᒥᖑᐊᖅᐹᓗ ᑐᓂᕐᕈᓯᖅᕕᒃ ᑐᓂᕐᕈᓯᖅᕕᖕᒧᓪᓗ ᐊᑐᖅᑕᐅᕙᒃᑐᑦ ᓱᓇᑐᐃᓐᓁᑦ, ᐃᕐᕈᖅᑐᖅᕕᒡᓗ ᑐᓐᖓᕕᖓᓗ ᐊᑐᒐᒃᓴᐅᖁᓪᓗᒋᑦ ᑐᓂᕔᑦ. 
12ᐂᕈᓂᓗ ᓂᐊᖁᐊᒍᑦ ᑯᕕᓯᕕᒋᕚ ᓇᐹᖅᑑᑉ ᐅᖅᓱᖓᓂᒃ ᑎᓕᔭᐅᓂᖓ ᐊᑕᓂᕐᖕᒧᑦ ᓇᓗᓁᖅᓗᒍ. 
13ᐂᕈᓂᐅᓪᓗ ᐃᕐᖕᓂᖏᑦ ᓯᕗᒧᐊᒃᑎᑉᐰᑦ, ᐅᕕᓂᕈᖅᑎᓪᓗᒋᓪᓗ ᑕᑭᔪᓂᒃ, ᓯᓕᒃᑐᓂᒡᓗ ᑕᑦᓯᕈᓯᖅᓗᒋᑦ, ᓂᐊᖂᓯᖅᓗᒋᓪᓗ ᑍᒫᒃ ᐊᑕᓂᐅᑉ ᒨᓯᓯ ᐱᖁᖕᒪᒍ.
14ᒨᓯᓯᓗ ᐃᒻᒧᒃᓯᐅᒐᐅᑉ ᐸᖕᓂᖓᓂᒃ ᑐᓂᕐᕈᓯᖅᐳᖅ ᐊᔪᕐᖕᓃᑦ ᐃᓱᒪᒋᔪᓐᓁᖅᑕᐅᖁᓪᓗᒋᑦ, ᐂᕈᓂᐅᓪᓗ ᐃᕐᖕᓂᖏᑕᓗ ᑐᓂᕐᕈᑎᒃᓴᖅ ᓂᐊᖁᐊᒍᑦ ᐸᑎᒻᒥᕚᑦ. 
15ᒨᓯᓯᐅᓪᓗ ᐸᖕᓂᖅ ᑐᖁᑉᐹ, ᐊᐅᖓᑕᓗ ᐃᓚᖓᓂᒃ ᐱᕗᖅ, ᑎᑭᕐᖕᒥᓄᓪᓗ ᑐᓂᕐᕈᓯᖅᕕᐅᑉ ᓇᒡᔪᖏᑦ ᐊᐅᒥᑎᖅᐰᑦ, ᑐᓂᕐᕈᓯᖅᕕᒃ ᐃᑦᔪᕐᖕᓁᑎᑕᐅᖁᓪᓗᒍ ᓴᓗᒻᒪᖅᓴᖅᓗᒍᓗ, ᐊᐅᒡᓗ ᑎᒍᒥᐊᖅᑕᓂ ᑯᕕᕚ ᑐᓂᕐᕈᓯᖅᕕᐅᑉ ᑭᒡᓕᖓᓄᑦ, ᑍᒤᓕᐅᖅᐳᖅ ᑐᓂᕐᕈᓯᖅᕕᒃ ᐊᑐᖅᑕᐅᖁᓪᓗᒍ ᓴᓗᒻᒪᖅᑎᓯᐊᖅᓗᒍᓗ ᐃᑦᔪᕐᖕᓁᑯᓪᓗᒍ. 
16ᒨᓯᓯᐅᓪᓗ ᐆᒪᔫᑉ ᑭᒃᓴᐅᑎᖏᑦ ᐃᓗᖏᓪᓗ, ᑎᖑᖓᑕᓗ ᐃᒻᒧᑎᖏᑦ ᑐᓐᓄᐃᑦ ᐲᖅᐰᑦ, ᑕᖅᑐᖏᒡᓗ ᐃᒡᓗᒃᑐᑦ ᑕᖅᑐᕈᑎᖏᓪᓗ ᐃᑯᐊᓪᓚᒃᐰᑦ ᑐᓂᕐᕈᓯᖅᕕᖕᒥ. 
17ᐃᒻᒧᒃᓯᐅᒐᐅᓪᓕ ᐸᖕᓂᖓ ᐊᒥᖓᓗ ᐱᖃᓯᐅᑎᓪᓗᒍ ᓂᕿᖓᓗ ᐃᕐᕋᕕᖏᑕᓗ ᐃᓗᖏᑦ, ᐃᑯᐊᓪᓚᒃᐰᑦ ᓄᓇᓖᑦ ᓯᓚᑖᓂ, ᑍᒫᒃ ᐊᑕᓂᐅᑉ ᒨᓯᓯ ᐱᖁᖕᒪᒍ.
18ᒨᓯᓯᓗ ᓰᐱᐅᑉ ᐊᖑᓴᓪᓗᖓᓂᒃ ᑕᒪᐅᓐᖎᕗᖅ, ᐂᕈᓂᐅᓪᓗ ᐃᕐᖕᓂᖏᑕᓗ ᓂᐊᖁᐊᒍᑦ ᐸᑎᒻᒥᕚᑦ. 
19ᒨᓯᓯᐅᓪᓗ ᓰᐱ ᑐᖁᑉᐹ, ᐊᐅᖓᓗ ᓯᖅᐸᖅᓴᕈᑎᒋᓪᓗᒍ ᑐᓂᕐᕈᓯᖅᕕᐅᑉ ᓴᓂᕋᖏᓐᓄᑦ. 
20ᒨᓯᓯᐅᓪᓗ ᓰᐱ ᐊᒡᒍᖅᐹ ᓂᐊᖁᐊᓗ ᐃᑯᐊᓪᓚᒡᓗᒍ, ᓂᕿᖏᓪᓗ ᐊᒡᒍᖅᓯᒪᔪᑦ ᑐᓐᓄᖏᓪᓗ. 
21ᐃᕐᕋᕕᖏᓪᓗ ᓂᐅᖏᓪᓗ ᐃᒥᕐᖕᒧᑦ ᐃᕐᕈᖅᑐᖅᐰᑦ, ᓰᐱᓗ ᑕᒪᒃᑭᖅᓗᒍ ᑐᓂᕐᕈᓯᖅᕕᖕᒥ ᐃᑯᐊᓪᓚᒃᐹ ᐃᑯᐊᓚᑦᓯᓂᒃᑯᑦ ᑐᓂᕐᕈᑎᒋᓪᓗᒍ, ᑎᐱᖓᓗ ᒪᒪᕆᔭᐅᕗᖅ ᐊᑕᓂᕐᖕᒧᑦ ᑐᓂᕐᕈᑕᐅᖕᒪᑦ ᐃᑯᐊᓪᓔᓂᒃᑯᑦ, ᑍᒫᒃ ᐊᑕᓂᐅᑉ ᒨᓯᓯ ᐱᖁᓚᐅᕐᖕᒪᒍ.
22ᓰᐱᐅᓪᓗ ᐊᖑᓴᓪᓗᖓᓂᒃ ᐊᓯᐊᓂᒃ ᑕᒪᐅᓐᖓᖅᓯᒋᕗᖅ ᑖᒃᑯᐊ ᑎᓕᔭᐅᓂᖏᑦ ᐱᓪᓗᒋᑦ, ᐂᕈᓂᐅᓪᓗ ᐃᕐᖕᓂᖏᑕᓗ ᓂᐊᖁᐊᒍᑦ ᐸᑎᒻᒥᕚᑦ. 
23ᒨᓯᓯᐅᑉ ᓰᐱ ᑐᖁᑉᐹ ᐊᐅᖓᑕᓗ ᐃᓚᖓᓂᒃ ᐱᕗᖅ, ᐂᕈᓂᐅᓪᓗ ᓯᐅᑎᖓᑕ ᑕᓕᖅᐱᐊᑕ ᐳᕝᕙᖓ ᐊᐅᒥᑉᐹ, ᑯᓪᓗᖓᓗ ᑕᓕᖅᐱᐊ, ᑕᓕᖅᐱᐊᓗ ᐳᑐᒍᖓ. 
24ᒨᓯᓯᐅᓪᓗ ᐂᕈᓂᐅᑉ ᐃᕐᖕᓂᖏᑦ ᑕᒪᐅᓐᖓᖅᑎᑉᐰᑦ ᐊᐅᒥᑦᑕᖅᓗᒋᓪᓗ ᓯᐅᑎᖏᑕ ᑕᓕᖅᐱᖏᑕ ᐳᕝᕙᖏᑦ, ᑯᓪᓗᖏᓪᓗ ᑕᓕᖅᐱᖏᑦ, ᐳᑐᒍᖏᓪᓗ ᑕᓕᖅᐱᖏᑦ. ᐊᐅᖕᒧᓪᓗ ᑐᓂᕐᕈᓯᖅᕕᒃ ᓯᖅᐸᖅᓴᖅᐹ ᓴᓂᕋᖏᑎᒍᑦ. 
25ᒨᓯᓯᐅᑉ ᑐᓐᓄᐃᑦ ᐲᔭᖅᐰᑦ, ᐸᒥᐊᓪᓗᖓᑕᓗ ᑐᓐᓄᖏᑦ, ᐃᒡᓗᒃᑐᑦ ᑕᖅᑐᕈᑎᖏᒡᓗ ᒥᒥᖓᑕᓗ ᑕᓕᖅᐱᐊ. 
26ᐃᕕᐅᔭᒥᒡᓗ ᓂᐊᖂᔭᕐᖕᒥᒃ ᐳᕙᓪᓚᖅᓴᐅᑎᖃᖏᑦᑐᒥᒃ ᐱᕗᖅ ᐊᑕᓂᐅᑉ ᓵᖓᓂᑦ, ᓂᐊᖂᔭᒥᒃ ᓴᓇᓯᒪᔪᒥᒃ, ᐅᖅᓱᒥᒃ ᐃᓚᓯᒪᔪᒥᒃ, ᓯᕙᓕᐊᕆᓯᒪᔪᒥᒡᓗ; ᑖᒃᑯᐊ ᐃᓕᕔᑦ ᑐᓐᓄᐃᑦ ᖄᖏᓐᓄᑦ ᒥᒥᐅᓪᓗ ᖄᖓᓄᑦ. 
27ᑖᒃᑯᐊᓗ ᐃᓕᕔᑦ ᐂᕈᓂᐅᓪᓗ ᐃᕐᖕᓂᖏᑕᓗ ᐊᒡᒐᖏᓐᓄᑦ ᐊᐅᓪᓚᖅᑎᑉᐹᓪᓗ ᐊᑕᓂᐅᑉ ᓵᖓᓂ, ᐊᐅᓪᓚᖅᑎᑦᓯᓂᕐᖕᒥᒃ ᑐᓂᕐᕈᑎᒥᒃ ᑍᔭᐅᔪᒥᒃ. 
28ᒨᓯᓯᐅᓪᓗ ᑎᒍᒋᕔᑦ ᐃᑯᐊᓪᓚᒃᑎᓪᓗᒋᓪᓗ ᑐᓂᕐᕈᓯᖅᕕᐅᑉ ᖄᖓᓂ ᑐᓂᕐᕈᑎᒃᓮᑦ ᖄᖓᓐᓂ ᑎᓕᔭᐅᔪᑦ ᐱᓪᓗᒋᑦ ᐃᑯᐊᓚᑦᓯᓂᒃᑯᑦ ᑐᓂᕐᕈᓯᕐᖕᓂᕐᖕᒥᒃ ᑍᔭᐅᓪᓗᓂ. ᑎᐱᖓ ᒪᒪᖅᑑᓪᓗᓂ, ᑐᓂᕐᕈᑕᐅᖕᒪᑦ ᐊᑕᓂᕐᖕᒧᑦ ᐃᑯᐊᓚᑎᑦᓯᓂᒃᑯᑦ. 
29ᑐᓂᕐᕈᑎᒃᓴᐅᓪᓗ ᓴᑭᐊᖏᑦ ᒨᓯᓯᐅᑉ ᐱᔭᒃᓴᖏᑦ, ᒨᓯᓯᐅᑉ ᑎᒍᕔᑦ ᐊᐅᓪᓚᖅᑎᑦᓯᓂᒃᑯᓪᓗ ᑐᓂᕐᕈᑎᒋᕔᑦ, ᐊᑕᓂᐅᑉ ᑍᒫᒃ ᐱᖁᓚᐅᕐᖕᒪᒍ.
30ᒨᓯᓯᐅᓪᓗ ᐅᖅᓱᖅ ᒥᖑᐊᕈᑎᒃᓴᖅ ᑎᒍᕚ ᐊᐅᒡᓗ ᑐᓂᕐᕈᓯᖅᕕᖕᒥᑦ ᐱᔪᖅ ᓯᖅᐸᖅᓴᕈᑎᒋᕔᓪᓗ ᐂᕈᓂᒧᑦ ᐊᓐᓄᕌᖏᓐᓄᓪᓗ, ᐃᕐᖕᓂᖏᓐᓄᓪᓗ ᐊᓐᓄᕌᖏᓐᓄᓪᓗ. ᑍᒫᒃ ᐂᕈᓂᐅᑉ ᑎᓕᔭᐅᓂᖓ ᐊᓐᓄᕌᖏᑕᓗ ᓇᓗᓁᒃᑯᑕᖏᑦ ᐱᔭᐅᕗᑦ ᐃᕐᖕᓂᖏᓪᓗ ᑖᒃᑯᐊᓗ ᐊᓐᓄᕌᖏᑦ.
31ᒨᓯᓯᐅᑉ ᐂᕈᓂ ᐃᕐᖕᓂᖏᓪᓗ ᐅᖃᐅᑎᕔᑦ, “ᓂᖀᑦ ᐅᑯᐊ ᐃᒐᓕᖅᓯᒋᒃ ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᐊᓂ, ᑕᕝᕙᓂᓗ ᓂᕆᓗᒋᑦ ᓂᐊᖂᔭᓪᓗ ᐃᕕᐅᔭᒦᑦᑐᑦ ᑎᓕᔭᐅᓂᕐᖕᒧᑦ ᑐᓂᕐᕈᑕᐅᔪᑦ, ᑍᒫᒃ ᐱᖁᔨᒐᒪ, ᐂᕈᓂᐅᑉ ᐃᕐᖕᓂᖏᑕᓗ ᑖᒃᑯᐊ ᓂᕿᒋᔭᒃᓴᕆᕔᑦ. 
32ᐊᒥᐊᒃᑯᓪᓕ ᓂᖀᑦ ᐃᑯᐊᓪᓚᒃᑕᐅᔪᒃᓴᐅᕗᑦ ᓂᐊᖂᔭᓪᓗ. 
33ᑐᐱᐅᓪᓗ ᑲᑎᒪᕕᐅᑉ ᐃᑎᖅᑕᖅᕕᖓ ᕿᒪᖕᓂᐊᕐᖕᓇᓯᐅᒃ ᐅᓪᓗᓂᒃ 7-ᓂᒃ, ᑐᓂᕐᕈᓯᖅᑎᑦᓯᔨᓐᖑᖅᑎᑕᐅᓂᓯ ᓈᒻᒪᒃᓯᖅᑳᖅᑎᓐᓇᒋᑦ, ᑐᓂᕐᕈᓯᖅᑎᑦᓯᔨᓐᖑᖅᑎᑕᐅᓂᓯ ᐅᓪᓗᓂᒃ 7-ᓂᒃ ᐊᑯᓂᐅᑎᒋᓂᐊᕐᖕᒪᑦ. 
34ᑕᒪᓐᓇ ᐅᓪᓗᒥ ᐊᑐᖅᑕᐅᕗᖅ ᐊᑕᓂᐅᑉ ᐱᖁᖕᒪᒍ ᐃᓕᑦᓯ ᓴᓗᒻᒪᖅᑎᑕᐅᖁᓪᓗᓯ. 
35ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᖓᓃᑦᓴᕆᐊᖃᖅᐳᓯ ᐅᓪᓗᒃᑯᑦ ᐅᓐᓄᐊᒃᑯᓪᓗ ᐅᓪᓗᓂᒃ 7-ᓂᒃ ᐊᑕᓂᐅᓪᓗ ᐱᖁᔭᖓᓂᒃ ᒪᓕᒡᓗᓯ, ᑍᒤᒃᑯᑦᓯ ᑐᖁᓂᐊᓐᖏᓚᓯ, ᑍᒫᒃ ᑕᕝᕙ ᐱᖁᔭᐅᓯᒪᕗᖓ.” 
36ᐂᕈᓂᓗ ᐃᕐᖕᓂᖏᓪᓗ ᐊᑕᓂᐅᑉ ᐱᖁᔭᓕᒫᖏᓐᓂᒃ ᐱᓂᐊᓚᐅᖅᐳᑦ ᒨᓯᓯᐅᑉ ᐅᖃᐅᓯᕆᔭᖏᓐᓂᒃ.
