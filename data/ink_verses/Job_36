1ᑕᕝᕙ ᐃᓕᕼᐅ ᑲᔪᓯᓪᓗᓂ, ᐅᖃᓯᒋᕗᖅ:
2“ᕿᓄᐃᓵᖅᓗᑎᑦ ᓈᓚᒃᑲᓐᓂᑬᓐᓇᓐᖓ, ᐅᖃᐅᑎᒃᑲᓐᓂᕐᖕᓂᐊᕋᒃᑭᑦ,
3ᖃᐅᔨᑎᑕᐅᓯᒪᓂᕋ ᐊᖏᔫᖕᒪᑦ ᐊᑯᓂᓂᑦ,
4ᐃᓕᖕᓄᑦ ᐅᖃᐅᓯᕆᔭᒃᑲ ᓱᓕᕗᑦ ᓴᒡᓗᓂᖅᑕᖃᕋᑎᒃ;
5ᑕᑯᒋᑦ, ᒎᑎ ᐊᔪᒐᖃᖏᑦᑑᕗᖅ, ᓇᓪᓕᐊᓐᓂᒡᓘᓐᓃᑦ ᓇᕐᕈᒋᔭᖃᖏᑦᑐᖅ;
6ᐱᐅᖏᑦᑐᓕᔪᑦ ᐃᓅᑯᑖᒃᑎᓐᖏᓔᑦ,
7ᐃᓱᐊᖅᑐᓕᔪᑦ ᑕᑯᓐᓇᑦᓮᓐᓇᖅᐰᑦ,
8ᐊᑦᓱᖏᖅᑕᐅᓯᒪᒃᐸᑕᓕ ᐊᖅᓵᖅᑑᔭᓄᑦ,
9ᑕᕝᕙ ᓇᓗᓁᖅᓯᕕᒋᕔᑦ ᐱᓂᐊᕐᖕᓂᕆᓚᐅᖅᑕᖏᓐᓂᒃ
10ᑕᕝᕙ ᓯᐅᑎᖏᑦ ᓈᓚᒍᓐᓇᖅᓯᑎᓪᓗᒋᑦ ᐊᔪᕆᖅᑐᓕᖅᐰᑦ,
11ᑖᑦᓱᒥᖓ ᓈᓚᓕᖅᓗᑎᒃ ᐱᔨᑦᓯᕈᒪᓕᖅᐸᑕᓗ,
12ᓈᓚᖏᑉᐸᑕᓕ, ᑕᕝᕙ ᓴᕕᒡᔪᐊᒧᑦ ᑐᖁᑕᐅᔪᒫᖅᐳᑦ,
13ᒎᑎᖃᖏᑦᑐᑦ ᓂᓐᖓᐅᒪᓂᕐᖕᒥᒃ ᐃᓗᒥᐅᑕᖃᑦᓮᓐᓇᖅᐳᑦ;
14ᐃᓅᓱᒃᑑᓗᑎᒃ ᓱᓕ ᑐᖁᓂᐊᖅᐳᑦ,
15ᒎᑎᓕ ᐱᐅᓕᓯᕙᒃᐳᖅ ᐅᖁᒤᑦᑐᒃᑰᖅᑐᓂᒃ ᐅᖁᒤᒃᓴᖅᑎᑕᐅᓂᖏᑎᒍᑦ,
16ᐃᕝᕕᑦᑕᐅᖅ ᐅᖁᒤᒃᓴᕈᑎᒋᔭᕐᖕᓂᑦ ᐊᓂᑎᓐᓂᐊᖅᐹᑎᑦ,
17ᐃᕝᕕᓪᓕ ᓱᒋᐊᖅᑕᐅᓯᒪᕗᑎᑦ ᐱᐅᖏᑦᑐᓕᓂᑎᑦ ᐱᑦᔪᑎᒋᓪᓗᒋᑦ;
18ᐃᒃᐱᒍᓱᑦᓯᐊᓕᕆᑦ ᐊᑭᑦᔪᑎᒃᓴᖅᓯᐅᕐᖕᓂᕐᖕᒧᑦ ᓯᓔᕐᕆᔭᐅᖁᓇᒃ;
19ᐊᔪᖅᓴᖏᓐᓂᕐᖕᓄᑦ ᓴᓐᖏᔪᐊᓘᓂᕐᖕᓄᓪᓗ,
20ᕿᓚᓈᕐᖕᓂᐊᕐᖕᓇᒃ ᐅᓐᓄᐊᖑᓂᐊᖅᑐᒧᑦ,
21ᐃᒃᐱᒍᓱᑦᓯᐊᕆᑦ, ᐱᐅᖏᑦᑐᓕᓂᕐᖕᒧᑦ ᓵᓕᖁᓇᑎᑦ,
22ᑕᑯᒋᑦ, ᒎᑎᐅᑉ ᐱᔪᓐᓇᕐᖕᓂᖓ ᐊᖏᔪᖅᔪᐊᖑᕗᖅ;
23ᐱᓂᐊᕐᖕᓂᕆᔭᕆᐊᖃᖅᑕᖓᓂᒃ ᑭᐊ ᐅᖃᐅᑎᔪᓐᓇᖅᐸᐅᒃ?
24ᐃᖅᑲᐅᒪᒋᑦ ᑖᑦᓱᒪ ᐱᓇᓱᐊᕐᖕᓂᖓ ᓂᖅᑐᕋᒃᓴᕆᒐᕕᐅᒃ,
25ᐱᓂᐊᕐᖕᓂᖓ ᐃᓄᓕᒫᓄᑦ ᑕᑯᔭᐅᓯᒪᕗᖅ;
26ᑕᑯᒋᑦ, ᒎᑎᐅᑉ ᐊᖏᔪᖅᔪᐊᖑᕗᖅ, ᖃᐅᔨᔪᓐᓇᓐᖏᓚᕗᓪᓗ;
27ᑖᑦᓱᒪ ᓄᓇᖅᔪᐊᑉ ᐃᒪᖓ ᖁᒻᒧᐊᒃᑎᖃᑦᑕᖅᐹ,
28ᓄᕗᔭᓂᑦ ᓯᓚᓗᒃ ᑯᕕᓕᖅᑎᖃᑦᑕᖅᐹ,
29ᓇᓪᓕᐊᓐᓄᑦ ᑐᑭᓯᔭᐅᔪᓐᓇᖅᐹ ᖃᓄᖅ ᓄᕗᔧᑦ ᐃᖏᕐᕋᕙᖕᒪᖔᑕ?
30ᑕᑯᒋᑦ, ᖃᐅᒻᒪᓪᓚᑎᑦᓯᖃᑦᑕᖅᐳᖅ ᓇᐅᒃᑯᑐᐃᓐᓇᓕᒫᖅ ᓯᓚᒃᑯᑦ,
31ᑕᒪᑐᒧᖓ ᑕᕝᕙ ᐃᓅᒐᓴᒡᔪᐊᑦ ᐃᖅᑲᖅᑐᖅᐰᑦ;
32ᑖᑦᓱᒪ ᐊᒡᒐᓂ ᐅᓕᒃᓯᒪᕔᑦ ᖃᐅᒻᒪᓪᓚᖕᒧᑦ,
33ᑲᓪᓘᑉ ᐃᒃᑐᓚᐅᕐᖕᓂᖓ ᓇᓗᓁᖅᓯᖃᑦᑕᖅᐳᖅ ᑖᑦᓱᒥᖓ,
