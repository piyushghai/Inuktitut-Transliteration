1ᐊᕐᕌᒍᐃᑦ 14-ᑦ ᐊᓂᒍᖅᓯᒪᓕᖅᑎᓪᓗᒋᑦ ᔪᕉᓴᓚᒧᑦ ᐅᑎᓚᐅᖅᐳᖓ ᐸᕐᓇᐹᓯᒥᒃ ᐱᖃᑎᖃᖅᓗᖓ, ᑍᑑᓯᓗ ᐃᓚᒋᓪᓗᑎᒍ. 
2ᔪᕉᓴᓚᓕᐊᓚᐅᖅᐳᖓᓗ ᒎᑎᐅᑉ ᑕᑯᑎᓚᐅᕐᖕᒪᖓ ᑕᐅᕗᓐᖓᕆᐊᖃᕐᖕᓂᓐᓂᒃ; ᑕᓯᐅᖅᑎᐅᔪᓪᓗ ᐅᒃᐱᖅᑑᖃᑎᒌᓂ ᑲᑎᒪᖃᑎᑐᐊᕆᓪᓗᒋᑦ ᓇᓗᓁᖅᓯᕕᒋᓚᐅᖅᐸᒃᑲ ᐅᖃᐅᓰᑦ ᑐᓴᕈᒥᓇᖅᑐᑦ ᔫᑎᐅᖏᑦᑐᓄᑦ ᐊᔪᕆᖅᑐᐃᑦᔪᑎᒋᖃᑦᑕᖅᑕᒃᑲ ᐱᓇᓱᐊᕐᖕᓂᕆᓚᐅᖅᑕᒃᑲᓗ ᐱᑦᔪᑎᒋᓪᓗᒋᑦ, ᒫᓐᓇᓗ ᐱᓇᓱᐊᕐᖕᓂᕆᔭᒃᑲ ᑕᒪᐅᖓᑐᐃᓐᓈᖁᓇᒋᑦ. 
3ᐱᖃᑎᒋᖃᑦᑕᖅᑕᕋᓗ ᑍᑑᓯ, ᒍᕇᑭᐅᒐᓗᐊᖅᑎᓪᓗᒍ, ᑭᐱᔭᐅᑎᑕᐅᓚᐅᓐᖏᓚᖅ, 
4ᐃᓚᖏᑦ ᐅᒃᐱᖅᑑᖃᑕᐅᓐᖑᐊᖅᑐᑦ ᐃᓚᓕᐅᑎᓚᐅᕐᖕᒪᑕ, ᐅᕙᑦᑎᓐᓂᒃ ᖃᐅᔨᓴᕋᓱᐊᖅᓗᑎᒃ ᕿᓚᕈᔮᖅᑕᐅᓯᒪᓂᕆᔭᑦᑎᓐᓂᒃ ᔩᓱᓯ ᙭ᔅᑑᓯᒥᒃ ᐃᓚᖃᕐᖕᓂᑦᑎᓐᓄᑦ, ᐅᕙᑦᑎᓐᓂᒃ ᐊᔪᓕᖅᑎᑦᓯᓗᑎᒃ ᓯᐊᓛᖅᑖᕈᒪᒧᑦ. 
5ᐅᖃᐅᓰᑦ ᑐᓴᕈᒥᓇᖅᑐᑦ ᓱᓕᓂᖓ ᐃᓕᑦᓯᓐᓄᑦ ᐱᓯᒪᔭᐅᖁᒐᑦᑎᒍ, ᑖᒃᑯᓄᖓ ᓵᓚᒋᔭᐅᓂᐅᓴᓚᐅᓐᖏᓚᒍᑦ.
6ᑍᒃᑯᓄᖓ ᑕᓯᐅᖅᑎᐅᓇᓱᒃᑑᒐᓗᐊᑦ ᖃᓄᐃᑑᒐᓗᐊᕐᖕᒪᖔᑕ ᐅᕙᓐᓄᓪᓕ ᐃᓱᒫᓗᓇᖏᒻᒪᑕ; ᒎᑎ ᑲᒪᖏᒻᒪᑦ ᐃᓄᐃᑦ ᑕᐅᑦᑐᖏᓐᓂᒃ, ᑍᒃᑯᓂᖓ ᐅᖃᐅᓯᖃᖅᐳᖓ, ᑕᓯᐅᖅᑎᐅᓇᓱᒃᑑᒐᓗᐊᑦ ᐅᕙᓐᓂᒃ ᐃᓱᒪᑖᑎᑦᓯᒃᑲᓐᓂᖏᒻᒪᑕ. 
7ᖃᐅᔨᓯᒪᓕᖅᐳᓪᓕ, ᒎᑎᒧᑦ ᐱᔭᒃᓴᖃᖅᑎᑕᐅᓂᓐᓂᒃ ᔫᑎᐅᖏᑦᑐᓄᑦ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᐊᔪᕆᖅᑐᐃᓂᕐᖕᒥᒃ, ᓲᖅᓗᑦᑕᐅᖅ ᐲᑦᑐᕉᓯ ᐱᔭᒃᓴᖃᖅᑎᑕᐅᓯᒪᖕᒪᑦ ᐊᔪᕆᖅᑐᐃᖁᓪᓗᒍ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᔫᑎᓄᑦ. 
8ᒎᑎᐅᑉ ᐱᔪᓐᓇᕐᖕᓂᖓᒍᑦ ᑎᓕᔭᐅᓚᐅᕋᒪ ᔫᑎᐅᖏᑦᑐᓄᑦ ᐱᓇᓱᐊᖁᓪᓗᖓ, ᑍᒫᑦᓮᓐᓇᖅᑕᐅᖅ ᐲᑦᑐᕉᓯ ᑎᓕᔭᐅᓯᒪᖕᒪᑦ ᔫᑎᓄᑦ ᐱᓇᓱᐊᖁᓪᓗᒍ. 
9ᔧᒥᓯ, ᓰᐸᓯᓗ, ᔪᐊᓇᓯᓗ, ᑖᒃᑯᐊ ᐅᒃᐱᖅᑑᖃᑎᒌᓄᑦ ᐊᖓᔪᖅᑳᕆᔭᐅᔪᑦ, ᖃᐅᔨᑦᓯᐊᓚᐅᖅᐳᑦ ᒎᑎᒧᑦ ᐱᔭᒃᓴᖃᖅᑎᑕᐅᓂᓐᓂᒃ ᑕᒪᑐᒥᖓ; ᑍᒤᒻᒪᑦ ᐅᕙᓐᓂᒃ ᐸᕐᓇᐹᓯᒥᒡᓗ ᑎᓕᓯᓚᐅᖅᐳᑦ, ᓇᓗᓁᖅᓯᓪᓗᑎᒃ ᐱᓇᓱᐊᖃᑎᒌᖕᓂᑦᑎᓐᓂᒃ. ᐊᖏᖃᑎᒌᓚᐅᖅᐳᒍᓪᓗ ᐸᓇᐹᓯᓗ ᐅᕙᒍᒃ ᔫᑎᐅᖏᑦᑐᓄᑦ ᐱᓇᓱᐊᕐᖕᓂᐊᖅᓗᓄᒃ ᑍᒃᑯᐊ ᔫᑎᓄᑦ ᐱᓇᓱᐊᕐᖕᓂᐊᖅᓗᑎᒃ. 
10ᐅᖃᑐᐃᓐᓇᓚᐅᖅᐳᓪᓗ ᐊᔪᖅᓴᖅᑐᓂᒃ ᐃᖅᑲᐅᒪᖃᑦᑕᖁᓪᓗᑕ ᐃᓚᒋᔭᑦᑎᓐᓂ, ᑕᒪᓐᓇᑦᑕᐅᖅ ᐱᓇᓱᐊᕈᒪᓂᖅᐹᕆᓯᒪᖕᒥᒐᒃᑯ.
11ᓰᐸᓯᓕ ᐊᓐᑎᐅᑭᐊᒧᑦ ᑎᑭᒻᒪᑦ, ᐃᓄᐃᑦ ᑕᒃᑯᐊᓂ ᓈᒻᒪᒃᓴᖏᓐᓂᓐᓂᒃ ᓇᓗᓁᖅᓯᕕᒋᓚᐅᖅᐸᕋ, ᑕᒻᒪᖅᓯᒪᓪᓚᕆᓚᐅᕐᖕᒪᑦ. 
12ᔧᒥᓯᐅᑉ ᑎᓕᓯᒪᔭᖏᑦ ᑎᑭᓚᐅᖏᓐᓂᖏᓐᓂ, ᐲᑦᑐᕉᓯ ᔫᑎᐅᖏᑦᑐᓄᑦ ᓂᕆᖃᑕᐅᖃᑦᑕᓚᐅᕐᖕᒪᑦ. ᑎᑭᒻᒪᑕᓕ ᔫᑎᐅᖏᑦᑐᓄᑦ ᓂᕆᖃᑕᐅᖃᑦᑕᕈᓐᓃᓚᐅᖅᐳᖅ ᑭᐱᔭᐅᓯᒪᔪᑦ ᓯᕘᕋᒋᒐᒥᒋᑦ. 
13ᔫᑎᓪᓗᑦᑕᐅᖅ ᐃᓚᖏᑦ ᒪᓕᒃᓴᓚᐅᖅᐳᑦ ᑕᒃᑯᕐᖕᒨᓕᖃᑕᐅᓪᓗᑎᒃ ᐲᑦᑐᕉᓯᒧᑦ, ᐊᒡᓛᑦ ᐸᕐᓇᐹᓯ ᑕᒃᑯᕐᖕᒨᖃᑕᐅᓕᓚᐅᕆᕗᖅ ᑕᒻᒪᖅᑎᑕᐅᓪᓗᓂ. 
14ᑕᒪᑐᒥᖓᓕ ᖃᐅᔨᒐᒪ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᓇᓛᒎᑦ ᒪᓕᒍᓐᓃᕐᖕᓂᖏᓐᓂᒃ, ᓰᐸᓯ ᐅᖃᐅᑎᓚᐅᖅᐸᕋ, ᐃᓄᐃᑦ ᑐᓵᔪᐃᓐᓇᐅᑎᓪᓗᒋᑦ, “ᔫᑎᐅᓪᓗᑎᑦ, ᔫᑎᐅᖏᑦᑐᑎᑐᑦ ᐃᓅᖃᑕᐅᓕᓚᐅᖅᐳᑎᑦ ᔫᑎᑎᑑᖏᑦᑐᖅ. ᓱᖕᒪᑦ ᔫᑎᐅᖏᑦᑐᑦ ᔫᑎᑎᑐᑦ ᐃᓄᓯᖅᑖᖅᑎᓐᓇᓱᐊᖅᐱᒌᑦ?”
15ᐅᕙᒍᑦ ᔫᑎᐅᔪᒍᑦ ᐃᕐᖕᓂᐊᖑᓯᒪᓂᑦᑎᒍᑦ ᔫᑎᓪᓚᕆᐅᕗᒍᑦ, ᔫᑎᐅᖏᑦᑐᓂᒡᓗ ᐊᔪᖅᑐᓕᔪᓂᒃ ᑍᔭᐅᓇᑕ. 
16ᖃᐅᔨᒪᕗᒍᓪᓕ ᐃᓄᒃ ᓈᒻᒪᒃᓯᑎᑕᐅᖕᒪᑦ ᐅᒃᐱᕐᖕᓂᕐᖕᒥᓄᑦ ᔩᓱᓯ ᙭ᔅᑑᓯᒧᑦ; ᐱᖁᔧᑦ ᒪᓕᒃᑕᐅᓂᖏᑎᒎᖏᑦᑐᖅ. ᐅᕙᒍᑦᑕᐅᖅ ᔩᓱᓯ ᙭ᔅᑑᓯᒧᑦ ᐅᒃᐱᓕᖅᓯᒪᒐᑦᑕ ᐸᓯᔭᒃᓴᐅᔪᓐᓃᖅᑎᑕᐅᓪᓗᑕ ᐅᒃᐱᕐᖕᓂᑦᑎᒍᑦ ᙭ᔅᑑᓯᒧᑦ ᐱᖁᔭᓂᒃ ᒪᓕᑦᓯᐊᕐᖕᓂᕐᖕᒨᖏᑦᑐᖅ, ᐱᖁᔧᑦ ᒪᓕᒃᑕᐅᑦᓯᐊᕐᖕᓂᖏᑎᒍᑦ ᐸᓯᔭᒃᓴᐅᔪᓐᓃᖅᑐᖃᕈᓐᓇᖏᒻᒪᑦ. 
17ᐸᓯᔭᒃᓴᐅᔪᓐᓃᖅᑎᑕᐅᔪᒪᓗᑕ ᙭ᔅᑑᓯ ᐃᓚᓕᐅᖅᓯᒪᒍᑦᑎᒍ, ᑕᕝᕙ ᔫᑎᐅᖏᑦᑐᑎᑐᑦ ᐊᔪᖅᑐᓕᓯᒪᑎᒋᓂᕗᑦ ᓇᓗᓇᕈᓐᓃᖅᑎᑕᐅᒐᔭᖅᐳᖅ, ᑍᒤᑉᐸᑦ ᙭ᔅᑑᓯ ᑕᕝᕙ ᐊᔪᖅᑐᓕᑎᑦᓯᓐᓂᖅᐹ? ᑍᒤᑦᓱᓐᓇᓐᖏᓚᖅ! 
18ᐋᖅᑭᒃᓱᐃᓕᕐᖕᒥᒍᒪ ᓱᕋᒃᑎᓚᐅᖅᑕᓐᓂᒃ, ᑕᕝᕙ ᓇᓗᓇᕈᓐᓃᕋᔭᖅᐳᖅ ᐱᖁᔭᓂᒃ ᓈᓚᖏᓐᓂᕋ. 
19ᐱᖁᔧᑦ ᒪᓕᒡᓗᒋᑦ ᑐᖁᕗᖓ ᐱᖁᔭᓄᑦ ᑐᖁᑕᐅᓪᓗᖓ, ᒎᑎᒥ ᐃᓅᔪᓐᓇᖅᓯᖁᓪᓗᖓ. 
20᙭ᔅᑑᓯ ᑭᑭᐊᒃᑐᖅᑕᐅᖃᑎᒋᒐᒃᑯ ᐅᕙᖓ ᐃᓅᔪᓐᓃᖅᐳᖓ, ᙭ᔅᑑᓯᓕ ᐅᕙᓐᓂ ᐃᓅᓕᖅᐳᖅ. ᒫᓐᓇ ᑎᒥᓐᓂ ᐃᓅᓯᕋ, ᐅᒃᐱᕐᖕᓂᒃᑯᑦ ᐃᓅᓕᖅᐳᖓ ᒎᑎᐅᑉ ᐃᕐᖕᓂᖓᓄᑦ, ᑖᑦᓱᒪ ᓇᒡᓕᒋᒐᒥᖓ ᐃᓅᓯᓂ ᑐᓂᓯᓚᐅᖅᐹ ᐱᑦᔪᑎᒋᓪᓗᖓ. 
21ᒎᑎᐅᑉ ᐱᔪᓐᓇᖅᑎᑦᓯᓂᖓ ᓇᕐᕈᒋᓐᖏᓚᕋ, ᐱᖁᔭᑎᒍᓪᓕ ᐃᓱᐊᖅᓯᑎᑕᐅᔪᖃᕈᓐᓇᖅᐸᑦ, ᙭ᔅᑑᓯ ᑐᖁᓯᒪᒐᔭᖅᐳᖅ ᐊᑑᑎᖃᖏᑦᑐᒥᒃ.
