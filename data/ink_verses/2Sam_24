1ᐊᑕᓂᖅ ᓂᓐᖓᒃᑎᑕᐅᓚᐅᕆᕗᖅ ᐄᓴᕅᓕᒥᐅᓄᑦ, ᑍᕕᑎᓗ ᖁᕕᐊᓇᖏᑦᑐᒥᒃ ᓴᖅᑭᑎᑦᓯᑎᓚᐅᖅᐹ ᑖᒃᑯᓄᖓ, ᐅᖃᐅᑎᓪᓗᒍ, “ᐂᓕᕆᑦ ᐄᓴᕅᓕᒥᐅᓪᓗ ᔫᑕᒥᐅᓪᓗ ᐃᓄᖏᑦ ᓈᓴᕆᐊᖅᑐᒃᑭᑦ.” 
2ᑕᕝᕙ ᑍᕕᑎ ᐅᖃᖅᐳᖅ ᔪᐊᐱᒧᑦ ᐅᓇᑕᖅᑐᒃᓮᑦ ᐊᖓᔪᖅᑳᖓᓐᓄᑦ, “ᐂᓕᕆᑦ ᐊᖓᔪᖅᑳᖁᑎᑎᑦ ᐃᓚᒋᓗᒋᑦ ᐄᓴᕅᓕᒥᐅᑉ ᑭᖑᕚᖏᓐᓄᑦ ᓄᓇᓖᑦ ᑖᓐᒥᑦ ᐱᐊᕐᓯᐸᒧᑦ ᑎᑭᓪᓗᒋᑦ, ᐃᓄᐃᑦ ᓈᓴᖅᓗᒋᑦ, ᖃᐅᔨᔪᒪᒐᒪ ᖃᑦᓯᐅᖕᒪᖔᑕ.”
3ᔪᐊᐱᓕ ᑭᐅᕗᖅ ᐊᖓᔪᖅᑳᖅᔪᐊᒧᑦ, “ᐊᖓᔪᖅᑳᖅᔪᐊᖅ, ᐊᑕᓂᐅᑉ ᒎᑎᕕᑦ ᐄᓴᕅᓕᒥᐅᑦ ᐃᓄᖏᑦ ᐅᓄᖅᓯᒋᐊᖅᑎᓪᓕᒋᑦ 100-ᐃᖅᓱᖅᓗᒋᑦ, ᐃᓅᓗᑎᑦ ᓱᓕ ᑕᑯᖁᓪᓗᑎᑦ; ᓱᖕᒪᓪᓕ ᐊᖓᔪᖅᑳᖅᔪᐊᕋ ᑍᒤᓕᐅᖁᔨᕚ?” 
4ᐊᖓᔪᖅᑳᖅᔪᐊᓪᓕ ᔪᐊᐱᒃᑯᑦ ᐊᖓᔪᖅᑳᖁᑎᖏᓪᓗ ᐱᖁᔨᓂᕐᖕᒥᓂᒃ ᒪᓕᒃᑎᓚᐅᖅᐰᑦ. ᑕᕝᕙᓐᖓᑦ ᓇᔪᖅᑕᖓᓂᑦ ᐊᐅᓪᓚᖅᐳᑦ ᐄᓴᕅᓕᒥᐅᑦ ᐃᓄᖏᑦ ᓈᓴᕆᐊᖅᑐᖅᓗᒋᑦ.
5ᔪᐊᕐᑕᓂᐅᑉ ᑰᖓᓂᒃ ᐃᑳᕋᒥᒃ ᑕᖕᒫᓚᐅᖅᐳᑦ ᐊᕈᐃᕆᐅᑉ ᓯᕿᓂᖓᓂ, ᐃᒡᓗᒐᓴᒡᔪᐊᓂ ᓇᖅᓴᐅᑉ ᕿᑎᐊᓃᑦᑐᒥ, ᒑᑦ ᓄᓇᖓᓂᑦ ᑍᑲᓐᖓᑦ ᐱᓪᓗᑎᒃ ᔧᔨᕆᒧᐊᓚᐅᖅᐳᑦ. 
6ᑲᔪᓯᓪᓗᑎᒡᓗ ᒋᓕᐊᑎᒧᑦ, ᑲᑎᓯᒧᑦ ᕼᐃᑍᑎᒥᐅᑦ ᓄᓇᖓᓄᑦ; ᑕᕝᕙᓐᖓᑦ ᑖᓐᒨᓚᐅᖅᐳᑦ, ᑖᓐᒥᓪᓗ ᓴᖑᓪᓗᑎᒃ ᓮᑐᓂᒧᐊᓚᐅᖅᐳᑦ. 
7ᑕᕝᕙᓐᖔᖅᓗᑎᒃ ᐃᒡᓗᒐᓴᖕᓄᑦ ᓴᐴᓗᑕᓕᖕᒧᑦ ᑍᕆᒧᐊᓚᐅᖅᐳᑦ, ᑲᔪᓯᓪᓗᑎᒃ ᐃᒡᓗᒐᓴᖕᓄᑦ ᕼᐃᕔᑎᒥᐅᓄᑦ ᑬᓇᓂᒥᐅᓄᓪᓗ; ᑭᖑᓪᓕᖅᐹᒥᒡᓗ ᓂᒋᑉᒧᑦ, ᔫᑕᐅᑉ ᓄᓇᖓᓄᐊᓚᐅᖅᐳᑦ ᐱᐊᕐᓯᐸᒧᑦ. 
8ᓄᓇᓕᓕᒫᓂᒃ ᐅᐸᒍᑎᔭᕇᕋᒥᒃ, ᐅᑎᓚᐅᖅᐳᑦ ᔪᕉᓴᓚᒧᑦ ᑕᖅᑮᑦ 9-ᑦ ᐅᓪᓗᐃᓪᓗ 20-ᑦ ᐊᓂᒍᖅᑎᓪᓗᒋᑦ. 
9ᑕᕝᕙ ᔪᐊᐱ ᐊᖓᔪᖅᑳᖅᔪᐊᕐᖕᒧᑦ ᐅᖃᕆᐊᖅᑐᖅᐳᖅ ᐊᖑᑏᑦ ᐅᓇᑕᕈᓐᓇᖅᑐᑦ ᐅᓄᕐᖕᓂᖏᓐᓂᒃ: 800,000-ᐃᑦ ᐄᓴᕅᓕᒥ ᐅᓇᑕᕈᓐᓇᖅᐳᑦ, 500,000-ᐃᓪᓗ ᔫᑕᒥ ᐅᓇᑕᕈᓐᓇᕆᓪᓗᑎᒃ.
10ᑍᕕᑎᓕ ᓈᓮᑎᑦᓯᔭᕇᕋᒥ ᐃᓗᒥᒍᑦ ᐋᓐᓂᐊᓂᕐᖕᒥᒃ ᐃᒃᐱᖕᓂᐊᓕᓚᐅᖅᐳᖅ, ᐊᑕᓂᕐᖕᒧᓪᓗ ᐅᖃᖅᓗᓂ, “ᐱᐅᖏᑦᑐᐊᓗᖕᒥᒃ ᐊᔪᖅᑐᓕᓯᒪᕗᖓ ᑍᒤᓕᐅᖅᑎᑦᓯᓂᓐᓄᑦ. ᒫᓐᓇᓕ ᐊᑕᓃᖅ ᐃᓱᒪᒋᔪᓐᓁᖅᕕᒋᓚᐅᓐᖓ ᐱᐅᖏᑦᑐᓕᓯᒪᓂᓐᓂᑦ; ᓯᓔᑦᑐᐊᓗᖕᒥᒃ ᐱᓇᓱᐊᖅᓯᒪᒐᒪ.”
11ᖃᐅᑎᓪᓗᒍ ᐅᓪᓛᒃᑯᑦ ᑍᕕᑎ ᒪᑭᒻᒪᑦ, ᐊᑕᓂᖅ ᐅᖃᖅᐳᖅ ᒑᑦᒧᑦ, ᑍᕕᑎᐅᑉ ᐅᖃᖅᑎᖓᓄᑦ ᐅᖃᖅᓗᓂ, 
12“ᑍᕕᑎᒧᐊᖅᓗᑎᑦ ᐅᖃᐅᑎᔭᖅᑐᓚᐅᕈᒃ, ‘ᐊᑕᓂᖅ ᐃᒫᒃ ᐅᖃᖅᐳᖅ, ᐱᖓᓱᓂᒃ ᓇᓖᕌᖅᑎᓐᓂᐊᕋᒃᑭᑦ; ᐊᑕᐅᓯᕐᖕᒥᒃ ᓂᕈᐊᕐᖕᓂᐊᖅᐳᑎᑦ, ᐱᓇᓱᐊᕐᖕᓂᐊᕋᒪ ᓂᕈᐊᖅᑕᕐᖕᓂᒃ.’” 
13ᑕᕝᕙ ᒑᑦ ᑍᕕᑎᒧᐊᖅᐳᖅ ᐅᖃᐅᑎᓪᓗᒍᓗ, “ᐊᕐᕌᒍᑦ ᐱᖓᓱᑦ ᑳᖕᓇᑐᖅᔪᐊᑦ ᑎᑭᑦᑐᒃᓴᐅᕚᑦ ᐃᓕᖕᓄᑦ ᓄᓇᖕᓄᓪᓗ? ᐅᕝᕙᓗ ᑕᖅᑭᓂᒃ ᐱᖓᓱᓂᒃ ᕿᒫᓯᒪᓗᑎᑦ ᐊᑭᕋᕐᖕᓂᑦ ᐱᔭᐅᓇᓱᐊᖅᑎᓪᓗᑎᑦ? ᐅᕝᕙᓗ ᐅᓪᓗᓂᒃ ᐱᖓᓱᓂᒃ ᖃᓂᒪᓐᓇᖅᑐᒧᑦ ᑎᑭᑕᐅᓗᑎᑦ ᓄᓇᖕᓂ? ᑖᒃᑯᐊ ᐃᓱᒪᒃᓴᖅᓯᐅᕈᑎᒋᓕᒃᑭᑦ, ᐅᖃᐅᑎᓂᐊᖅᐸᕐᖕᒪ ᑭᐅᒍᑎᖕᓂᒃ ᐊᑕᓂᕐᖕᒧᑦ ᐅᕙᓐᓂᒃ ᑎᓕᓯᓚᐅᕐᑐᒧᑦ ᐅᖃᐅᓯᕆᓂᐊᕋᒃᑯ.”
14ᑕᕝᕙ ᑍᕕᑎ ᑭᐅᕗᖅ ᒑᑦᒧᑦ, “ᐊᖏᔪᒥᒃ ᐊᒃᓱᕈᕐᖕᓇᖅᑐᒦᓕᖅᐳᖓ; ᐊᑕᓂᐅᑉ ᓇᖕᒥᓂᖅ ᓱᒋᐊᓕᖅᓕᑎᒍᑦ, ᑖᓐᓇ ᓈᒃᑭᒍᓱᖕᓂᖅᔪᐊᖃᕐᖕᒪᑦ; ᑭᓯᐊᓂᓕ ᐃᓄᖕᓄᑦ ᓱᒋᐊᖅᑕᐅᔪᒪᓐᖏᓚᖓ.” 
15ᑍᒤᒻᒪᑦ ᐊᑕᓂᖅ ᖃᓂᒪᓇᖅᑐᒥᒃ ᑎᑭᑎᑦᓯᓚᐅᖅᐳᖅ ᐄᓴᕅᓕᒥᐅᓄᑦ, ᑕᕝᕙᓐᖓᑦ ᐅᓪᓛᒥᑦ ᐱᒋᐊᖅᓗᓂ ᓄᖅᑲᖅᕕᒋᖁᓚᐅᖅᑕᒥᓄᑦ ᑎᑭᓪᓗᒍ; ᑖᓐᒥᑦ ᐱᐊᕐᓯᐸᒧᑦ ᑎᑭᓪᓗᒋᑦ 70,000-ᐃᑦ ᐄᓴᕅᓕᒥᐅᑦ ᑐᖁᓚᐅᖅᐳᑦ. 
16ᐊᑕᓂᐅᓪᓕ ᐂᖏᓕᖓ ᐊᓯᕈᐃᒋᐊᕐᖕᓂᐊᓕᖅᑎᓪᓗᒍ ᔪᕉᓴᓚᒥᒃ, ᐊᑕᓂᐅᑉ ᐃᓱᒪᓂ ᓴᖑᑎᓚᐅᖅᐹ ᓱᒋᐊᖅᓯᔪᒪᓂᓂ ᐃᓄᖕᓂᒃ, ᐂᖏᓕᓗ ᑐᖁᕅᔪᖅ ᐅᖃᐅᑎᕚ, “ᓄᖅᑲᕆᑦ! ᑍᒪ ᓈᒻᒪᒃᓯᕗᖅ.” ᐂᖏᓕᓗ ᐊᕋᐅᓇᐅᑉ ᓂᐊᑰᔭᒃᓴᓂᒃ ᐃᕖᔧᕕᖓᓃᓚᐅᖅᐳᖅ ᔨᐳᓮᑎᒥᐅᑕᐅᑉ.
17ᑍᕕᑎᐅᓪᓕ ᐂᖏᓕ ᐃᓄᖕᓂᒃ ᑐᖁᕅᔪᖅ ᑕᑯᒐᒥᐅᒃ, ᐊᑕᓂᕐᖕᒧᑦ ᐅᖃᖅᐳᖅ, “ᐅᕙᖓ ᐊᔪᖅᑐᓕᓯᒪᕗᖓ, ᐅᕙᖓ ᐱᐅᖏᑦᑐᓕᓚᐅᖅᐳᖓ; ᐅᑯᐊᓕ ᐃᓄᐃᑦ ᖃᓄᐃᓕᐅᓚᐅᖅᐹ? ᑐᒃᓯᐊᖅᕕᒋᕙᒋᑦ ᐅᕙᓐᓂᒃ ᐃᓚᓐᓂᒡᓗ ᓱᒋᐊᖅᓯᖔᖅᑐᒃᓴᐅᕗᑎᑦ.”
18ᑍᑦᓱᒪᓂᑦᓮᓐᓇᖅ ᒑᑦ ᑍᕕᑎᒧᐊᖅᐳᖅ ᐅᖃᐅᑎᓪᓗᒍᓗ, “ᒪᔪᕋᓚᐅᕆᑦ, ᐊᕋᐅᓇᐅᑉ ᐃᕖᔧᕕᖓᓄᑦ ᔨᐳᓮᑎᒦᑦᑐᒧᑦ, ᑍᑲᓂ ᑐᓂᕐᕈᓯᖅᕕᓕᐅᓕᕆᑦ ᐊᑕᓂᕐᖕᒧᑦ.” 
19ᑕᕝᕙ ᑍᕕᑎ ᐂᓚᐅᖅᐳᖅ ᒑᑦ ᐅᖃᐅᓯᖏᑦ ᒪᓕᒡᓗᒋᑦ, ᐊᑕᓂᐅᑉ ᑎᓕᓯᑦᔪᑎᒋᔭᖓᓂᒃ. 
20ᐊᕋᐅᓇᓕ ᑕᑯᒐᒥ ᐊᖓᔪᖅᑳᖅᔪᐊᒥᒃ ᐊᖓᔪᖅᑳᖁᑎᖏᓐᓂᒡᓗ ᕾᓕᖅᑐᓂᒃ ᐃᒻᒥᓄᑦ; ᐊᕋᐅᓇ ᐸᕐᕆᐊᓚᐅᖅᐳᖅ, ᐹᒻᒪᒃᓗᓂᓗ ᒪᓂᖅᑲᒧᑦ ᑍᕕᑎᐅᑉ ᓵᖓᓄᑦ. 
21ᐊᕋᐅᓇᐅᓪᓗ ᐊᐱᕆᕚ, “ᐊᖓᔪᖅᑳᖅ, ᓱᖕᒪᑦ ᑕᒪᐅᓐᖓᖅᐲᑦ?”
22ᑕᕝᕙ ᐊᕋᐅᓇ ᑍᕕᑎᒧᑦ ᐅᖃᖅᐳᖅ, “ᐱᒋᓕᕈᖅ ᐊᖓᔪᖅᑳᒃ, ᐃᓱᒪᖅᓱᑎᒋᓗᒍ ᐊᑕᓂᕐᖕᒧᑦ ᑐᓂᕐᕈᓯᓕᕆᑦ ᐃᓱᐊᖅᑑᔪᕆᔭᕐᖕᓂᒃ; ᐅᑯᐊ ᑕᕝᕙ ᐆᒪᔪᐃᑦ ᐃᒻᒧᒃᓯᐅᒊᑦ ᐃᑯᐊᓪᓚᒡᓗᒋᑦ ᑐᓂᕐᕈᑎᒃᓮᑦ; ᐅᑯᐊᓗ ᑕᕝᕙ ᓇᖕᒪᐅᑕᖏᑦ ᓯᖃᓕᑦᓯᕕᐅᓪᓗ ᕿᔪᒃᓴᖏᑦ ᐃᑯᐊᓪᓚᖅᑯᑎᒃᓮᑦ.” 
23ᐊᕋᐅᓇᐅᑉ ᑕᒪᕐᖕᒥᒃ ᑕᒪᒃᑯᐊ ᑐᓂᓚᐅᖅᐰᑦ ᐊᖓᔪᖅᑳᖅᔪᐊᕐᖕᒧᑦ ᐅᖃᐅᑎᓪᓗᒍᓗ, “ᐊᑕᓂᐅᑉ ᒎᑎᕕᑦ ᑐᓂᕐᕈᑎᑎᑦ ᓈᒻᒪᒋᓕᒋᑦ.”
24ᐊᖓᔪᖅᑳᖅᔪᐊᖅᓕ ᐊᕋᐅᓇᒧᑦ ᑭᐅᕗᖅ, “ᐊᑭᓕᕐᖕᓂᐊᖅᐸᒃᑲ ᑐᓂᕐᕈᓯᕈᒪᖏᓐᓇᒪ ᐊᑕᓂᕐᖕᒧᑦ ᒎᑎᓐᓄᑦ ᑐᓂᕐᕈᑎᓂᒃ ᐊᑭᖃᖏᑦᑐᓂᒃ.” ᑕᕝᕙ ᑍᕕᑎᐅᑉ ᓂᐅᕕᓚᐅᖅᐹ ᓂᐊᖂᔭᒃᓴᓂᒥᒃ ᐃᕖᔧᕕᒃ ᐃᒻᒧᒃᓯᐅᒊᓪᓗ 50-ᓄᑦ ᓯᐅᕕᕆᓄᑦ. 
25ᑕᕝᕙᓂᓗ ᑍᕕᑎ ᑐᓂᕐᕈᓯᖅᕕᖕᒥᒃ ᐊᑕᓂᕐᖕᒧᑦ ᓴᓇᕗᖅ, ᑐᓂᕐᕈᓯᖅᓗᓂᓗ ᐃᑯᐊᓪᓚᑎᑦᓯᓂᕐᖕᒧᑦ ᑐᓂᕐᕈᑎᓂᒃ ᐃᓚᒌᑦᓯᐊᓕᕐᖕᓂᕐᖕᒧᓪᓗ ᑐᓂᕐᕈᑎᒥᒃ. ᐊᑕᓂᐅᓪᓗ ᑐᓂᕐᕈᓯᕈᑎᐅᔪᑦ ᓄᓇ ᐱᓪᓗᒍ ᐃᓚᓕᐅᓚᐅᖅᐰᑦ, ᖃᓂᒻᒪᓯᖅᓗ ᐄᓴᕅᓕᒥᐅᓂ ᓄᖅᑲᖅᑎᓚᐅᖅᐹ.
