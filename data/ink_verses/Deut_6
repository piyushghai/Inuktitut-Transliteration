1“ᒪᑯᐊ ᑕᕝᕙ ᐱᖁᔧᑦ ᐊᑕᓂᐅᑉ ᒎᑎᑦᓯ ᐱᖁᔨᑦᔪᑎᒋᓚᐅᖅᑕᖏᑦ ᐅᕙᓐᓄᑦ ᐃᓕᓮᑦᔪᑎᒋᔭᐅᖁᓪᓗᒋᑦ ᐃᓕᑦᓯᓐᓄᑦ. ᓈᓚᒃᑕᒃᓴᕆᕙᓯ ᑕᕝᕙᓂ ᓄᓇᒋᓂᐊᓕᖅᑕᑦᓯᓐᓂ ᓄᓇᖃᓕᖅᑎᓪᓗᓯ. 
2ᑍᒫᓐᖓᑦ ᐃᓅᓂᑦᓯᓐᓂ, ᐃᓕᑦᓯ ᑭᖑᕚᓕᒫᓯᓗ ᐊᑕᓂᕐᖕᒥᒃ ᒎᑎᑦᓯᓐᓂᒃ ᑲᒪᑦᓯᐊᖅᑐᒃᓴᐅᕗᓯ ᐱᖁᔭᓕᒫᖏᓪᓗ ᓈᓚᒃᓗᒋᑦ ᐃᓕᑦᓯᓐᓄᑦ ᑐᓂᓚᐅᖅᑕᒃᑲ, ᑕᕝᕙᓂ ᓄᓇᑖᕆᓂᐊᖅᑕᑦᓯᓐᓂ ᐊᑯᓂ ᐃᓅᔪᓐᓇᖁᓪᓗᓯ. 
3ᑍᒤᒻᒪᑦ ᓈᓚᓚᐅᖅᓯᐅᒃ, ᐄᓴᕅᓕᒥᐅᖑᔪᓯ, ᒪᓕᒡᓗᓯᐅᒡᓗ! ᑕᕝᕙ ᑕᒤᑎᒍᑦ ᖃᓄᐃᖏᑦᓯᐊᕐᖕᓂᐊᖅᐳᓯ, ᐊᔪᖏᑦᑐᖅᔪᐊᖑᓗᓯᓗ ᐃᓅᖃᑎᒌᒡᔪᐊᖑᓕᕐᖕᓂᐊᖅᐳᓯ ᐊᔪᖅᓴᕐᖕᓇᖏᑦᓯᐊᖅᑐᒥᓗ ᓂᕿᒃᓴᖃᑦᓯᐊᖅᑐᒥᓗ ᓄᓇᖃᖅᓗᓯ, ᐊᑕᓂᖅ, ᓯᕗᓕᕕᓂᑦᑕ ᒎᑎᖓᑦ, ᑕᒪᑐᒥᖓ ᐊᖏᕈᑎᖃᖅᓯᒪᖕᒪᑦ.
4ᐄᓴᕅᓕᒥᐅᖑᔪᓯ ᑐᓴᕆᑦᓯ! ᐊᑕᓂᖅ ᒎᑎᕗᑦ ᐊᑕᓂᑑᕗᖅ. 
5ᑖᓐᓇ ᐊᑕᓂᖅ ᒎᑎᒋᔧᑦ ᐱᓐᓈᕆᔭᒃᓴᕆᕙᑦ+ ᐆᒻᒪᑎᖕᓄᑦ ᐊᑕᖏᖅᑐᒧᑦ, ᑕᕐᖕᓂᕐᖕᓄᓪᓗ ᐊᑕᖏᖅᑐᒧᑦ, ᐱᔪᓐᓇᕐᖕᓂᕐᖕᓄᓪᓗ ᐊᑕᖏᖅᑐᒧᑦ. 
6ᐱᖁᔧᓪᓗ ᐃᓕᑦᓯᓐᓄᑦ ᑐᓂᔭᒃᑲ ᐅᓪᓗᒥ ᐳᐃᒍᖅᑕᒃᓴᕆᓐᖏᓚᓯ. 
7ᐊᔪᐃᓐᓇᖅᓗᓯ ᕿᑐᕐᖓᑦᓯᓐᓄᑦ ᐃᓕᓐᓂᐊᖅᑎᑦᓯᑦᔪᑎᒋᔭᒃᓴᕆᕙᓯ. ᑍᒧᖎᓐᓇᕆᐅᒃᓴᒐᒃᓴᕆᕙᓯᓗ ᐃᓕᓐᓂᐊᖅᓗᒋᑦ ᐊᖏᕐᕋᑦᓯᓐᓂ ᐊᐅᓪᓚᖅᓯᒪᑎᓪᓗᓯᓗ, ᓄᖅᑲᖓᑎᓪᓗᓯ ᓴᓇᑎᓪᓗᓯᓗ. 
8ᐊᒡᒐᐅᑎᑦᓯᓐᓂ ᓇᓗᓁᒃᑯᑕᐅᓗᑎᒃ ᕿᓚᒃᓯᒪᔪᒃᓴᐅᕗᑦ ᖃᐅᕐᖕᒥᐅᑕᕆᓗᒋᓪᓗ ᖃᐅᕈᑎᒧᑦ ᐃᓕᓯᒪᓗᒋᑦ ᐃᖅᑬᑦᔪᑎᒃᓴᐅᖁᓪᓗᒋᑦ. 
9ᑎᑎᕋᖅᓯᒪᔪᒃᓴᐅᕗᓪᓗ ᐃᑎᖅᑕᖅᕕᑦᓯ ᖁᓛᓂ ᐃᒡᓗᑦᓯᓐᓂ ᐃᒡᓗᒐᓮᓪᓗ ᐊᕙᓗᖅᔪᐊᖓᑕ ᐃᑎᖅᑕᖅᕕᖏᑕ ᖁᓛᓐᓂ.”
10“ᑍᒫᒃᑕᐅᖅ ᐊᑕᓂᐅᑉ ᒎᑎᑦᓯ ᓯᕗᓕᓯ ᐊᖏᖅᕕᒋᓚᐅᕐᖕᒪᒋᑦ, ᐂᕝᕙᕋᕼᐋᒻ, ᐂᓴᑭ, ᔧᑯᓗ, ᓄᓇᒥᒃ ᑐᓂᓯᕕᒋᓂᐊᕐᖕᓂᕋᖅᓗᒋᑦ ᐊᖏᔪᒥᒃ ᐊᔪᖅᓴᕐᖕᓇᖏᑦᑐᒥᒡᓗ ᐃᒡᓗᒐᓴᒡᔪᐊᓂᒡᓗ ᐃᓕᑦᓯ ᓇᖕᒥᓂᖅ ᓴᓇᓚᐅᓐᖏᑕᑦᓯᓐᓂᒃ. 
11ᐃᒡᓗᐃᓪᓗ ᑖᒃᑯᐊ ᐱᐅᔫᑎᐊᓗᖕᓂᒃ ᑕᑕᓐᓂᐊᖅᐳᑦ ᑕᕝᕗᖓ ᐃᓕᐅᕋᓚᐅᓐᖏᑕᑦᓯᓐᓂᒃ, ᐃᒥᖅᑕᖅᕕᖃᐅᕐᖕᓂᐊᖅᐳᓪᓗ ᐃᑎᖅᓴᓕᐊᕆᓚᐅᓐᖏᑕᑦᓯᓐᓂᒃ, ᕔᓂᒃᓴᓂᒃ ᓇᐹᖅᑐᐃᓪᓗ ᐅᖅᓱᒃᓴᓖᑦ ᐱᕈᖅᕕᖏᓐᓂᒃ ᐱᑕᖃᕈᒫᖅᐳᖅ ᑲᓐᖓᖅᓱᓚᐅᓐᖏᑕᑦᓯᓐᓂᒃ. ᐊᑕᓂᐅᑉ ᑕᕝᕗᖓ ᓄᓇᒧᑦ ᑎᑭᐅᑎᑎᒍᓂᓯ ᓂᕆᔪᒪᔪᓐᓇᖅᑕᓕᒫᑦᓯᓐᓂᒃ ᑕᒪᓐᓇ ᓄᓇ ᐱᑕᖃᕈᒫᖅᐳᖅ, 
12ᐃᒃᐱᒍᓱᑦᓯᐊᖅᑐᒃᓴᐅᕗᓯᓕ ᐊᑕᓂᕐᖕᒥᒃ ᐳᐃᒍᖁᓇᓯ ᓴᐳᑦᔨᔨᒋᓚᐅᖅᑕᑦᓯᓐᓂᒃ ᐃᑦᔨᑉᑎᒥᑦ, ᑕᕝᕙᓐᖓᑦ ᑎᒍᔭᐅᓯᒪᕕᒋᓚᐅᖅᑕᑦᓯᓐᓂᑦ ᓯᐊᓛᖑᕕᒋᓚᐅᖅᑕᑦᓯᓐᓂᓪᓗ. 
13ᐊᑕᓂᖅ ᒎᑎᓯ ᓯᕘᕋᒋᔭᒃᓴᕆᕙᓯ, ᑖᓐᓇᑐᐊᖅᓗ ᑐᒃᓯᐊᖅᕕᒋᓗᒍ, ᐊᖏᒻᒪᕆᓕᕈᑦᓯᓗ ᐊᑎᖓ ᑖᓐᓇᑐᐊᖅ ᐊᑐᖅᑕᒃᓴᕆᕙᓯ. 
14ᒎᑎᒋᔭᐅᔪᓂᒃ ᑖᑦᓱᒪ ᐊᓯᐊᓂᒃ ᑐᒃᓯᐊᖅᕕᖃᖅᑐᒃᓴᐅᓐᖏᓚᓯ, ᓇᓪᓕᐊᓐᓂᒡᓘᓐᓃᑦ ᖃᓂᒋᔭᑦᓯᓐᓂ ᓄᓇᖃᖅᑐᓄᑦ ᒎᑎᒋᔭᐅᔪᓂᒃ. 
15ᑖᓐᓇ ᐊᑕᓂᖅ ᒎᑎᒋᔭᓯ ᐃᓕᑦᓯᓐᓃᑦᑐᖅ ᐃᓕᑦᓯᓐᓂᒃ ᓯᖕᓇᑐᔫᖕᒪᑦ, ᐊᑕᓂᐅᑉ ᒎᑎᑦᓯ ᓂᓐᖓᐅᓯᖓᓄᑦ ᑎᑭᕝᕕᐅᖁᓇᓯ, ᐃᑯᒪᔪᒧᑦ ᓄᖑᑕᐅᔪᑎᑐᑦ ᑍᒤᖁᓇᓯ ᑕᕝᕙᓂ ᓄᓇᑦᓯᓐᓂ.
16ᐊᑕᓂᕐᖕᓂᒃ ᒎᑎᖕᓂᒃ ᐆᒃᑐᖅᓗᐃᔪᒃᓴᐅᓐᖏᓚᑎᑦ, ᑍᒫᒃ ᐆᒃᑐᖅᓗᐃᓚᐅᕐᖕᓂᑦᓯᑐᑦ ᓄᓇᒥ ᒫᓴᒥ. 
17ᐊᑕᓂᐅᑉ ᒎᑎᑦᓯ ᐱᖁᔭᓕᒫᖏᑦ ᓈᓚᒃᑕᒃᓴᕆᕙᓯ ᐃᓕᑦᓯᓐᓄᑦ ᑐᓂᓯᒪᔭᖏᑦ. 
18ᐊᑕᓂᐅᑉ ᓵᖓᓂ ᐃᓅᑦᓯᐊᖅᑐᒃᓴᐅᕗᓯ ᐱᑦᓯᐊᖅᑐᒃᓴᐅᓪᓗᓯᓗ, ᑕᒤᑎᒍᑦ ᖃᓄᐃᖏᑦᓯᐊᖁᓪᓗᓯ. ᐊᑕᓂᐅᑉ ᓯᕗᓕᕕᓂᑦᑎᓐᓄᑦ ᐊᖏᕈᑎᒋᓯᒪᔭᖓᓂᒃ ᓄᓇᑦᓯᐊᕙᖕᒥᒃ ᓄᓇᑖᕈᓐᓇᖁᓪᓗᓯ, 
19ᑕᕝᕙᓂ ᓄᓇᖃᖅᑐᑐᕾᑦ ᐊᑭᕋᓯ ᐊᒡᕔᖅᑎᖔᖅᓗᒋᑦ, ᐊᑕᓂᐅᑉ ᑕᒪᑐᒥᖓ ᑍᒫᒃ ᐊᖏᖅᕕᒋᓯᒪᖕᒪᓯ.
20ᓯᕗᓂᕆᔪᒫᖅᑕᑦᓯᓐᓂ ᕿᑐᕐᖓᑦᓯᓐᓄᑦ ᐊᐱᕆᔭᐅᒐᔭᕈᑦᓯ, ‘ᓱᖕᒪᑦ ᐊᑕᓂᐅᑉ ᒎᑎᑦᑕ ᐱᖁᔭᓂᒃ ᑕᒪᒃᑯᓂᖓ ᒪᓕᖁᓯᒪᕚᑎᒎᑦ?’ 
21ᑕᕝᕙ ᕿᑐᕐᖓᑦᓯᓐᓄᑦ ᑭᐅᔪᒃᓴᐅᕗᓯ, ‘ᐰᕈᒧᑦ ᐃᓖᔭᕆᔭᐅᓚᐅᕋᑦᑕ ᐃᑦᔨᑉᑎᒥ, ᐊᑕᓂᐅᓪᓕ ᐃᑦᔨᑉᑎᒥᑦ ᓴᐳᑎᓚᐅᖅᐹᑎᒍᑦ ᐱᔪᓐᓇᕐᖕᓂᖅᔪᐊᒥᓄᑦ. 
22ᓇᖕᒥᓂᖅ ᑕᑯᓐᓇᖅᑎᓪᓗᑕ ᓇᓗᓁᒃᑯᑕᕐᖕᓂᒃ ᑲᒪᓇᖅᑐᓂᒡᓗ ᐊᖏᔪᖅᔪᐊᓂᒃ ᑲᑉᐱᐊᓇᖅᑐᓂᒡᓗ ᐱᓇᓱᐊᖃᑦᑕᓚᐅᖅᐳᖅ ᐃᑦᔨᑉᑎᒥᐅᓄᑦ ᐊᖓᔪᖅᑳᖅᔪᐊᖓᓄᓪᓗ ᐊᖓᔪᖅᑳᖁᑎᖏᓐᓄᓪᓗ. 
23ᐃᑦᔨᑉᑎᒥᐅᓂᑦ ᐊᓂᑎᓪᓗᑕ ᑕᒪᐅᖓ ᓄᓇᒧᑦ ᐱᑎᓚᐅᖅᐹᑎᒍᑦ ᑕᒪᑐᒥᖓᓗ ᓄᓇᑖᖅᑎᓪᓗᓂᑎᒍᑦ, ᑕᒪᓐᓇ ᓯᕗᓕᕕᓂᑦᑎᓐᓄᑦ ᐊᖏᕈᑎᒋᓯᒪᓚᐅᕐᖕᒪᒍ ᑐᓂᓛᕐᖕᓂᐊᕐᖕᓂᕋᖅᓗᒍ. 
24ᐊᑕᓂᐅᓪᓗ ᐱᖁᓚᐅᖅᐹᑎᒍᑦ ᒪᓕᖁᓪᓗᑕ ᐱᖁᔨᑦᔪᑎᓕᒫᖏᓐᓂᒃ ᐅᐱᒋᑦᓯᐊᖅᓗᒍᓗ, ᐊᑕᓂᖅ ᒎᑎᕗᑦ ᓯᕘᕋᒋᓗᒍ ᑕᕝᕙ ᑍᒤᒍᑦᑕ, ᐃᓅᖃᑎᒌᒡᔪᐊᖑᓂᕗᑦ ᑍᒫᓐᖓᑦ ᑲᒪᒋᑦᓯᐊᕐᖕᓂᐊᖅᐰᑦ ᐱᕙᓪᓕᐊᑎᑦᓯᐊᖅᓗᓂᒋᓪᓗ. 
25ᑕᕝᕙ ᑕᒪᒃᑯᓂᖓᓕᒫᖅ ᒪᓕᑦᓯᐊᕈᑦᑕ ᒎᑎᐅᑉ ᒪᓕᒃᑕᐅᖁᓯᒪᔭᖏᓐᓂᒃ, ᖁᕕᐊᒋᓂᐊᖅᐹᑎᒍᑦ.’”
