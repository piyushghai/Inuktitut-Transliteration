1ᐊᑕᓂᐅᑉ ᒨᓯᓯ ᐅᖃᖅᕕᒋᕚ, ᐅᖃᖅᓗᓂ: 
2“ᐂᕈᓂ ᐅᖃᐅᑎᓚᐅᕈᒃ ᐃᒤᓕᓗᒍ, ‘ᓇᓂᕈᐊᑦ ᐋᖅᑭᒃᓱᓕᕈᕕᒋᑦ, ᓇᓂᕈᐊᑦ 7-ᑦ ᖃᐅᒪᑎᑦᓯᔭᕆᐊᖃᖅᐳᑦ ᓇᓂᕈᐊᖃᖅᕕᐅᑉ ᓯᕗᓂᖓᓂᒃ.’” 
3ᐂᕈᓂ ᑍᒫᒃ ᐱᓚᐅᖅᐳᖅ; ᓇᓂᕈᐊᑦ ᐃᓕᓚᐅᖅᐰᑦ ᓇᓂᕈᐊᖃᖅᕕᐅᑉ ᓯᕗᓂᖓᓂᒃ ᖃᐅᒪᑎᑦᓯᓪᓗᑎᒃ, ᐊᑕᓂᐅᑉ ᒨᓯᓯ ᐅᖃᐅᑎᓚᐅᕐᖕᒪᒍ. 
4ᑖᓐᓇᓕ ᓇᓂᕈᐊᖃᖅᕕᒃ ᓴᓇᓯᒪᓚᐅᖅᐳᖅ ᒎᓗᒥᒃ ᑲᓱᐊᖅᓯᒪᔪᒥᒃ: ᓇᐸᔪᖓᓂᑦ ᐊᕙᓚᖓᔪᖏᓐᓄᑦ ᒎᓗ ᑲᓱᐊᖅᓯᒪᔪᖅ ᒪᓕᒡᓗᒍ ᓴᓇᓯᒪᔭᕆᐊᖃᕐᖕᓂᖓ ᐊᑕᓂᐅᑉ ᒨᓯᓯᒧᑦ ᐅᖃᐅᓯᕆᓚᐅᕐᖕᑕᖓ, ᑍᒫᒃ ᓴᓇᔭᐅᑎᓚᐅᖅᐰᑦ.
5ᐊᑕᓂᐅᑉ ᒨᓯᓯ ᐅᖃᖅᕕᒋᕚ ᐅᖃᖅᓗᓂ: 
6“ᓕᕔᑎᑦ ᓴᓂᖅᕙᒃᑭᑦ ᐄᓴᕅᓕᐅᑉ ᕿᑐᕐᖓᖏᓐᓂᑦ ᓴᓗᒻᒪᖅᓴᖅᓗᒋᓪᓗ ᑐᒃᓯᐅᑦᔭᐅᓂᒃᑯᑦ. 
7ᐃᒫᒃ ᐱᓂᐊᖅᐳᑎᑦ ᑖᒃᑯᓂᖓ ᓴᓗᒻᒪᖅᓮᓗᑎᑦ, ᐃᒥᕐᖕᒧᑦ ᓯᖅᐸᖅᓴᖅᓗᒋᑦ ᓴᓗᒻᒪᖅᓮᑦᔪᑎᒋᓗᒍ, ᑎᒥᓕᒫᑎᒃ ᒥᖅᑯᐃᔭᕆᐊᖃᖅᐰᑦ, ᐊᓐᓄᕌᑎᒡᓗ ᐅᐊᓴᖅᓗᒋᑦ, ᐃᒻᒥᖕᓂᒃ ᓴᓗᒪᑦᓯᐊᓕᖁᓪᓗᒋᑦ. 
8ᑐᓂᕐᕈᓯᕆᐊᖃᖅᐳᑦ ᐃᒻᒧᒃᓯᐅᒐᕐᖕᒥᒃ ᐊᖑᓴᓪᓗᕐᖕᒥᒃ ᐃᓐᓇᐅᖏᑦᑐᒥᒃ ᐱᔭᕆᐊᖃᖅᐳᑦ ᓂᐊᖂᔭᒃᓴᒥᒡᓗ ᓯᖃᓪᓕᑦᓯᐊᖅᓯᒪᔪᒥᒃ ᐅᖅᓱᒥᒃ ᐃᓚᖃᖅᓗᒍ, ᐱᒃᑲᓐᓂᕆᐊᖃᕆᕗᑎᑦ ᐸᖕᓂᕐᖕᒥᒃ ᐃᓐᓇᐅᖏᑦᑐᒥᒃ ᐊᔪᕐᖕᓂᖅ ᐱᑦᔪᑎᒋᓗᒍ ᑐᓂᕐᕈᑎᒃᓴᒥᒃ. 
9ᑕᕝᕙ ᓕᕔᑎᑦ ᕾᑎᑦᓴᕆᐊᖃᖅᐸᑎᑦ ᑐᐱᖅᔪᐊᑉ ᑲᑎᒪᕕᐅᑉ ᓵᖓᓄᑦ, ᐄᓴᕅᓕᐅᓪᓗ ᕿᑐᕐᖓᓕᒫᖏᑦ ᑲᑎᑎᑕᒃᓴᕆᕙᑎᑦ. 
10ᑍᒫᒃ ᓕᕔᑎᑦ ᐊᑕᓂᐅᑉ ᓵᖓᓄᑦ ᐱᑎᑦᓴᕆᐊᖃᖅᐸᑎᑦ, ᐄᓴᕅᓕᐅᓪᓗ ᕿᑐᕐᖓᖏᑕ ᐊᒡᒐᒥᖕᓄᑦ ᐸᑎᒻᒥᔭᕆᐊᖃᖅᐰᑦ; 
11ᐂᕈᓂᐅᓪᓗ ᓕᕔᑎᑦ ᐊᑕᓂᕐᖕᒧᑦ ᑐᓂᔭᕆᐊᖃᖅᐰᑦ ᐃᓵᒃᑕᕈᑎᔭᐅᓗᑎᒃ ᑐᓂᕐᕈᑕᐅᔪᑎᑐᑦ ᐄᓴᕅᓕᐅᑉ ᑭᑐᕐᖓᖏᓐᓂᑦ ᐱᓗᓂ, ᐊᑕᓂᐅᑉ ᐱᓂᐊᖅᑕᐅᖁᔭᖏᓐᓂᒃ ᐱᓇᓱᐊᖅᑎᐅᖁᓪᓗᒋᑦ. 
12ᓕᕔᑎᑦ ᑕᕝᕙ ᐸᖕᓃᑦ ᐃᒻᒧᒃᓯᐅᒊᑦ ᐃᓐᓇᐅᖏᑦᑐᑦ ᓂᐊᖁᖏᑎᒍᑦ ᐸᑎᒻᒥᔭᕆᐊᖃᖅᐰᑦ, ᑐᓂᕐᕈᓯᕆᐊᖃᖅᐳᑦ ᑕᕝᕙ ᐊᔪᕐᖕᓂᖅ ᐱᓪᓗᒍ ᑐᓂᕐᕈᑕᐅᔪᒥᒃ ᐂᑉᐸᖓᓗ ᐆᑕᒃᓴᐅᓗᓂ ᑐᓂᕐᕈᑎ ᐊᑕᓂᕐᖕᒧᑦ, ᓕᕔᑎᑦ ᐃᓱᒪᒋᔪᓐᓁᖅᕕᐅᖁᓪᓗᒋᑦ.
13ᓕᕔᑎᓪᓗ ᓇᖏᖅᑎᑦᓴᕆᐊᖃᖅᐸᑎᑦ ᐂᕈᓂᐅᑉ ᐃᕐᖕᓂᖏᑕᓗ ᓵᖓᓂ, ᑐᓂᕐᕈᑎᒋᓗᒋᓪᓗ ᐃᓵᒃᑕᖅᓗᓂ ᑐᓂᕐᕈᑕᐅᔪᑎᑐᑦ ᐊᑕᓂᕐᖕᒧᑦ. 
14ᑍᒫᒃ ᑕᕝᕙ ᓕᕔᑎᑦ ᓴᓂᖅᕙᒃᑎᓐᓂᐊᖅᐸᓯ ᐄᓴᕅᓕᐅᑉ ᕿᑐᕐᖓᖏᓐᓂᑦ, ᓕᕔᑎᓪᓗ ᐅᕙᖓ ᐱᒋᓂᐊᖅᐸᒃᑲ. 
15ᑕᒪᑐᒪ ᑭᖑᓂᖓᒍᑦ ᓕᕔᑎᑦ ᑐᐱᖅᔪᐊᒧᑦ ᑲᑎᒪᕕᖕᒧᑦ ᐃᑎᕐᖕᓂᐊᖅᐳᑦ ᐱᔨᑦᓯᕆᐊᖅᑐᓕᖅᓗᑎᒃ. ᑍᒫᒃ ᓴᓗᒻᒪᖅᓴᕆᐊᖃᖅᐸᓯ ᑐᓂᕐᕈᑎᒋᓗᒋᓪᓗ ᐃᓵᒃᑕᕈᑎᔭᐅᔪᑐᑦ ᑐᓂᕐᕈᑎᒃᓴᑐᑦ. 
16ᐅᕙᓐᓄᑦ ᑕᒪᒃᑭᖅᓗᑎᒃ ᑐᓂᔭᐅᖕᒪᑕ ᐄᓴᕅᓕᐅᑉ ᕿᑐᕐᖓᖏᓐᓂᑦ; ᐅᕙᖓᓗ ᐱᑖᕆᕙᒃᑲ ᐃᕐᖕᓂᐊᖑᖅᑳᖅᑐᑦ ᐊᖑᑎᑦ ᐱᓇᒋᑦ, ᓯᕗᓪᓕᖅᐹᒥᒃ ᐃᕐᖕᓂᖅᑖᕆᔭᐅᔪᑦ ᐄᓴᕅᓕᐅᑉ ᕿᑐᕐᖓᖏᓐᓂᑦ. 
17ᐄᓴᕅᓕᐅᑉ ᕿᑐᕐᖓᖏᑕ ᐃᕐᖕᓂᖅᑖᕆᐅᕈᑎᖏᑦ ᐱᒋᒐᒃᑭᑦ, ᐃᓄᐃᑦ ᓂᖅᔪᑎᓪᓗ; ᐅᓪᓗᒥ ᑍᑦᓱᒪᓂ ᐃᑦᔨᑉᑎᒥ ᐃᕐᖕᓂᖅᑖᕆᔭᐅᖅᑳᖅᓯᒪᔪᑦ ᑐᖁᓚᐅᕋᒃᑭᑦ ᑍᒪᓐᖓᑦ ᐅᕙᓐᓄᑦ ᐃᑦᔪᕐᖕᓁᑎᓚᐅᖅᐸᒃᑲ. 
18ᐅᕙᖓᓗ ᓕᕔᑎᑦ ᐱᒋᔪᒪᓚᐅᖅᐸᒃᑲ ᐄᓴᕅᓕᐅᑉ ᕿᑐᕐᖓᖏᑕ ᐃᕐᖕᓂᖅᑖᕆᖅᑳᖅᑕᖏᑦ ᐱᓇᒋᑦ. 
19ᐅᕙᖓᓗ ᓕᕔᑎᑦ ᐂᕈᓂᒧᑦ ᐃᕐᖕᓂᖏᓐᓄᓪᓗ ᑐᓂᓚᐅᖅᐸᒃᑲ ᐄᓴᕅᓕᐅᑉ ᕿᑐᕐᖓᖏᓐᓂᑦ ᐱᓪᓗᒋᑦ, ᐱᓇᓱᐊᖁᓪᓗᒋᑦ ᐄᓴᕅᓕᐅᑉ ᕿᑐᕐᖓᖏᑕ ᐱᔭᒃᓴᖏᓐᓂᒃ ᑐᐱᖅᔪᐊᒥ ᑲᑎᒪᕕᖕᒥ, ᐄᓴᕅᓕᐅᓪᓗ ᕿᑐᕐᖓᖏᑕ ᐃᓱᒪᒋᔪᓐᓁᖅᕕᐅᑦᔪᑎᒃᓴᖏᓐᓄᑦ, ᐄᓴᕅᓕᐅᑉ ᕿᑐᕐᖓᖏᑦ ᖃᓄᐃᓐᓇᖅᑐᓄᑦ ᑎᑭᑕᐅᖁᓇᒋᑦ ᐃᑦᔪᕐᖕᓁᑦᑐᕕᖕᒧᑦ ᖃᒡᓕᔭᕆᐊᖃᖅᐸᑕ.”
20ᑍᒫᒃ ᒨᓯᓯ ᐂᕈᓂᓗ ᐄᓴᕅᓕᐅᓪᓗ ᕿᑐᕐᖓᖏᑦ ᑲᑎᒪᔪᖅᔪᐊᑦ ᓕᕔᑎᓄᑦ ᑍᒤᓕᐅᓚᐅᖅᐳᑦ; ᐊᑕᓂᐅᑉ ᐱᖁᔨᓂᖏᑦ ᒨᓯᓯᒃᑯᑦ ᓕᕔᑎᑦ ᐱᑦᔪᑎᒋᓗᒋᑦ, ᐄᓴᕅᓕᒥᐅᑦ ᓕᕔᑎᓄᑦ ᑍᒤᓕᐅᓚᐅᖅᐳᑦ. 
21ᓕᕔᑎᑦ ᐃᒻᒥᖕᓂᒃ ᓴᓗᒻᒪᖅᓴᓚᐅᖅᐳᑦ ᐊᓐᓄᕌᑎᒡᓗ ᐅᐊᓴᖅᓗᒋᑦ; ᐂᕈᓂᐅᓪᓗ ᑐᓂᕐᕈᑎᒋᕔᑦ ᐃᓵᒃᑕᕈᑎᔭᐅᔪᑐᑦ ᐊᑕᓂᐅᑉ ᓵᖓᓂ, ᐂᕈᓂᐅᑉ ᐃᓱᒪᒋᔪᓐᓁᖅᑕᐅᑦᔪᑎᒥᒃ ᑐᓂᕐᕈᓯᐅᑎᕔᑦ ᓴᓗᒻᒪᖅᑕᐅᖁᓪᓗᒋᑦ. 
22ᑭᖑᓂᖓᒍᑦ ᓕᕔᑎᑦ ᑐᐱᖅᔪᐊᒧᑦ ᑲᑎᒪᕕᖕᒧᑦ ᐃᑎᓚᐅᖅᐳᑦ ᐱᓇᓱᐊᕆᐊᖅᑐᖅᓗᑎᒃ ᐂᕈᓂᐅᑉ ᐃᕐᖕᓂᖏᑕᓗ ᐱᔨᒋᓪᓗᓂᒋᑦ; ᐊᑕᓂᐅᑉ ᒨᓯᓯ ᓕᕔᑎᓄᑦ ᑍᒫᒃ ᐱᖁᓚᐅᕐᖕᒪᒍ, ᑍᒤᓕᐅᓚᐅᖅᐳᑦ.
23ᑕᕝᕙ ᐊᑕᓂᐅᑉ ᒨᓯᓯ ᐅᖃᐅᑎᕚ, ᐅᖃᖅᓗᓂ, 
24“ᑕᒪᓐᓇ ᓕᕔᑎᓄᑦ ᑐᕌᖅᑐᖅ: ᐊᕐᕌᒍᖃᖅᑐᑦ 25-ᓂᒃ ᐊᖓᔪᒃᓰᓪᓗ ᐊᑐᓂᑦ ᐃᑎᕈᓐᓇᖅᐳᑦ ᑐᐱᖅᔪᐊᒧᑦ ᑲᑎᒪᕕᖕᒧᑦ ᐱᓇᓱᐊᕆᐊᖅᑐᖅᓗᑎᒃ; 
25ᐊᕐᕌᒍᖃᓕᕈᑎᒃ 50-ᓂᒃ ᐱᓇᓱᐊᖅᑕᒥᓂᒃ ᓄᖅᑲᕆᐊᖃᖅᐳᑦ, ᐱᓇᓱᐊᑲᓐᓂᕈᓐᓃᖅᓗᑎᒃ. 
26ᖃᑕᓐᖑᑎᒥᖕᓂᒃ ᐱᔨᑦᓯᕈᓐᓇᕋᓗᐊᖅᐳᑦ ᑐᐱᖅᔪᐊᒥ ᑲᑎᒪᕕᖕᒥ ᐱᓇᓱᐊᖅᑐᓂᒃ, ᐱᔭᕆᐊᖃᖅᑕᖏᓐᓂᒃ ᐃᑲᔪᖅᓗᒋᑦ, ᓇᖕᒥᓂᖅᓕ ᐱᓇᓱᐊᖅᑎᐅᔪᓐᓃᖅᓗᑎᒃ. ᑍᒤᓕᐅᕆᐊᖃᖅᐳᓯ ᓕᕔᑎᑦ ᐱᔭᒃᓴᖏᑕ ᓇᓛᓄᑦ.”
