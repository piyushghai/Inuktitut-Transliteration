1ᐱᖁᓪᓚᕆᒃᐸᒋᑦ ᒎᑎᐅᑉ ᓵᖓᓂ ᙭ᔅᑑᓯ ᔩᓱᓯᐅᓪᓗ ᑖᓐᓇ ᐃᖅᑲᖅᑐᐃᔪᒫᕐᖕᒪᑦ ᐃᓅᔪᓂᒃ ᑐᖁᖓᔪᓂᒡᓗ, ᑎᑭᑦᓱᒫᕐᖕᒪᓪᓗ ᐊᐅᓚᑦᓯᔭᖅᑐᖅᓗᓂ. 
2ᐊᔪᕆᖅᑐᐃᖁᓪᓗᑎᑦ ᐅᖃᐅᓯᕐᖕᓂᒃ, ᐊᔪᐃᓐᓇᖅᓗᑎᑦ ᐱᕕᒃᓴᖃᑦᓯᐊᕈᕕᑦ ᐱᕕᒃᓴᖃᑦᓯᐊᖏᒃᑲᓗᐊᕈᕕᓪᓘᓐᓃᑦ, ᓇᓗᓁᖅᓯᓗᑎᑦ, ᐃᓂᖅᑎᕆᓗᑎᑦ, ᐃᓇᑦᓯᓗᑎᓪᓗ, ᑲᔪᓯᓗᑎᑦ ᕿᓄᐃᓵᕐᖕᓂᒃᑯᑦ ᐊᔪᕆᖅᑐᐃᓂᒃᑯᓪᓗ. 
3ᓇᓪᓕᐅᑎᔪᒫᕐᖕᒪᑦ ᓇᓛᒎᖅᑑᑉ ᐊᔪᕆᖅᑑᑕᐅᓂᖏᓐᓂᒃ ᓈᓚᒍᒪᖏᑦᑐᓂᒃ, ᑖᒃᑯᐊᓗ ᐊᔪᕆᖅᑐᐃᔨᒃᓴᖅᓯᐅᖅᐸᓪᓕᕈᒫᖅᐳᑦ ᑐᓴᕐᖕᓂᕆᔭᒥᖕᓂᒃ ᐊᔪᕆᖅᑐᐃᔪᓐᓇᖅᑐᓂᒃ ᖁᕕᐊᒋᔭᖏᓐᓂᒡᓗ ᐊᔪᕆᖅᑐᐃᔪᓐᓇᖅᑐᓂᒃ, 
4ᓱᓕᓂᕐᖕᒥᒡᓗ ᓈᓚᒍᓐᓃᖅᓗᑎᒃ ᐅᓂᒃᑳᑐᐃᓐᓇᕐᖕᓄᑦ ᓈᓚᖕᓂᖅᓴᐅᓕᕈᒫᖅᐳᑦ. 
5ᐃᕝᕕᓪᓕ ᐃᓕᖕᓂᒃ ᐱᓯᒪᑦᓯᐊᕆᐊᖃᖅᐳᑎᑦ, ᐅᖁᒤᑦᑐᓂᒃ ᕿᓄᐃᓵᕈᑎᖃᖅᓗᑎᑦ, ᓵᒋᐊᖅᑎᑦᓯᓂᕐᖕᒥᒃ ᐱᓇᓱᐊᕆᑦ, ᐱᔭᒃᓴᕆᔭᑎᑦ ᐱᓇᓱᐊᑦᓯᐊᖅᓗᒋᑦ.
6ᐅᕙᖓᓕ ᑐᓂᕐᕈᑎᒃᓴᑐᑦ ᑐᖁᑕᐅᓂᐊᒃᓴᕋ ᓇᓪᓕᐅᑎᓕᖅᐳᖅ; ᐃᓅᔪᓐᓂᖅᕕᒃᓴᕋ ᒫᓐᓇ ᓇᓪᓕᐅᑎᕗᖅ. 
7ᐅᓇᑕᓚᐅᖅᐳᖓ ᐱᐅᔪᒥᒃ ᐅᓇᑕᐅᑎᖃᖅᓗᖓ, ᐱᔭᕇᖅᐸᕋ ᐅᓪᓚᐅᑎᔭᕆᐊᖃᓚᐅᕐᖕᓂᕋ, ᐅᒃᐱᕐᖕᓂᖅ ᐱᓯᒤᓐᓇᖅᓗᒍ. 
8ᓵᓚᒃᓴᐅᓯᐊᒃᓴᖅ ᐅᕙᓐᓂᒃ ᐅᑕᖅᑭᓕᖅᐳᖅ ᓂᐊᖂᑎᒃᓴᖅ ᐃᓱᐊᖅᑐᓕᔪᓄᑦ, ᐊᑕᓂᐅᑉ ᐃᓱᐊᖅᑐᒥᒃ ᐃᖅᑲᖅᑐᐃᔫᑉ ᑐᓂᔪᒫᖅᑕᖓ ᐅᕙᓐᓄᑦ ᐅᓪᓗᖅ ᓇᓪᓕᐅᑎᒃᐸᑦ, ᐅᕙᓐᓄᑐᐊᖑᖏᑦᑐᖅᓕ ᑍᒃᑯᓄᖓᓕᑦᑕᐅᖅ ᐊᑕᓂᐅᑉ ᓴᖅᑭᓐᓂᒃᓴᖓᓂᒃ ᖁᕕᐊᓱᒡᓗᑎᒃ ᐅᑕᖅᑭᔪᓄᑦ.
9ᐱᕕᓕᒫᒃᑯᑦ ᐅᕙᓐᓄᑦ ᑎᑭᓵᓕᓇᓱᐊᕐᖕᓂᐊᖅᐳᑎᑦ. 
10ᑏᒪᓯᐅᑉ ᕿᒪᖕᒪᖓ, ᓯᓚᖅᔫᑉ ᐱᖏᑦ ᐅᖓᒋᓕᕋᒥᒋᑦ, ᑎᓴᓗᓁᑲᒧᐊᓚᐅᕐᖕᒪᑦ; ᑯᕇᓯᓃᓯᓗ ᒐᓔᑎᐊᒧᐊᓚᐅᐳᖅ, ᑍᑑᓯᓗ ᑕᓪᒪᑎᐊᒧᐊᓚᐅᕆᓪᓗᓂ. 
11ᓘᑲᓯᐅᑉ ᑭᓯᐊᓂ ᓇᔪᖅᑕᑐᐊᕆᕚᖓ. ᒫᑯᓯ ᐃᓇᓪᓗᒍ ᑎᑭᖃᑎᒋᓛᖅᐸᑦ; ᑖᑦᓱᒪ ᐊᑑᑎᓕᖕᒥᒃ ᐃᑲᔪᕈᓐᓇᕐᖕᒪᖓ ᐱᓇᓱᐊᒐᒃᓴᓐᓂᒃ. 
12ᑍᑭᑰᓯᓗ ᐃᐱᓱᓯᒧᑦ ᑎᓕᓚᐅᖅᐸᕋ. 
13ᑕᒪᐅᓐᖓᓕᕈᕕᑦ, ᐅᓕᒡᔪᐊᕋ ᓇᒃᓴᓛᖅᐸᑦ ᑐᕈᐊᓯᒥ ᕿᒪᓚᐅᖅᑕᕋ ᑳᕐᐸᓯᒃᑯᓐᓄᑦ, ᐊᒡᓔᓪᓗ ᓇᒃᓴᓛᕆᕚᑎᑦ, ᑎᑎᕋᖅᕕᒃᓮᓪᓗ ᐃᒧᒪᔪᑦ ᐱᓗᐊᖅᓗᒋᑦ ᐱᔪᒪᕙᒃᑲ.
14ᐊᓕᒃᔮᓐᑐᕋᐅᓪᓗ ᑲᓐᓄᔭᒃᓴᓂᒃ+ ᓴᓇᕙᒃᑑᑉ ᓈᒻᒪᖏᑦᑐᐊᓗᖕᒥᒃ ᐱᓂᐊᖅᕕᒋᓯᒪᕚᖓ; ᐊᑕᓂᐅᓪᓕ ᐱᓂᐊᖅᕕᒋᔪᒫᖅᐹ ᐱᓂᐊᖅᓯᒪᔭᖏᑦ ᒪᓕᒡᓗᒋᑦ. 
15ᑖᓐᓇ ᖃᐅᔨᒪᓇᓱᐊᑦᓯᐊᕐᖕᓂᐊᖅᐸᑦ, ᐊᔪᕆᖅᑑᑎᑦᑎᓐᓂᒃ ᐊᖏᔪᒥᒃ ᐊᑭᕋᖅᑐᒻᒪᕆᓚᐅᕐᖕᒪᑦ.
16ᓇᖕᒥᓂᖅ ᓴᐳᑎᓇᓱᐊᖅᑎᓪᓗᖓ ᐃᖅᑲᖅᑐᐃᕕᖕᒥ ᐃᑲᔪᖅᑕᐅᓚᐅᖏᓐᓇᒪ; ᑕᒤᓐᓄᓪᓕ ᕿᒪᒃᑕᐅᓚᐅᖅᐳᖓ. ᑍᒃᑯᐊᓕ ᓵᑕᒃᓴᓐᖑᖁᖏᒃᑲᓗᐊᖅᐸᒃᑲ ᑕᒪᑐᒧᖓ! 
17ᐊᑕᓂᐅᓪᓕ ᓇᔪᕐᖕᒪᖓ ᑖᑦᓱᒪ ᐱᔪᓐᓇᕐᖕᓂᖃᖅᑎᓚᐅᖅᐹᖓ ᐅᖃᓪᓚᒍᓐᓇᓚᐅᖅᐳᖓ ᑕᒤᓐᓂᒃ ᐅᖃᕆᐊᖃᖅᑕᓐᓂᒃ, ᔫᑎᐅᖏᑦᑐᓕᒫᑦ ᑐᓴᕈᓐᓇᖁᓪᓗᒋᑦ. ᑕᕝᕙ ᓛᔭᐅᑉ ᖃᓂᖏᓐᓂᑦ ᓴᐳᑎᔭᐅᓚᐅᖅᐳᖓ. 
18ᐊᑕᓂᐅᑉ ᐱᐅᖏᑦᑐᓂᑦ ᑕᒤᓐᓂᑦ ᓴᐳᑎᓂᐊᖅᐹᖓ ᖃᓄᐃᖏᓪᓗᖓ ᐊᑕᓂᐅᕕᖓᓄᑦ ᕿᓚᖕᒦᑦᑐᒧᑦ ᑎᑭᑦᑐᓐᓇᖁᓪᓗᖓ. ᑖᓐᓇ ᓂᖅᑐᖅᑕᐅᓕ ᐃᓱᖃᖏᑦᑐᒥᑦ ᐃᓱᖃᖏᑦᑐᒧᑦ. ᐋᒥᓐ.
19ᐱᕇᓯᓚᒃᑯᒃ ᐊᑯᐃᓛᒃᑯᒃ ᑕᕝᕙᐅᕗᑏᖅᐹᒃᑲᒃ, ᐅᓂᓯᐳᕋᓯᐅᓪᓗ ᐃᒡᓗᒥᐅᖃᑎᖏᑦ. 
20ᐃᕌᔅᑕᓯ ᑯᕆᓐᑎᒥ ᓅᓚᐅᓐᖏᓚᖅ, ᑐᕉᐱᒨᓯᓗ ᒥᓕᑕᓯᒥ ᕿᒪᓚᐅᖅᐸᕋ, ᖃᓂᒻᒪᓚᐅᕐᖕᒪᑦ. 
21ᑎᑭᓐᓇᓱᐊᓛᖅᐳᑎᑦ ᐅᑭᐅᓐᖑᓚᐅᖏᓐᓂᖓᓂ.
22ᐊᑕᓂᐅᑉ ᐊᓂᕐᖕᓃᑦ ᐃᓚᒋᓕᐅᒃ.
