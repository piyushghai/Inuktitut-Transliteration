1ᐊᑕᓂᐅᑉ ᒨᓯᓯ ᐅᖃᖅᕕᒋᕚ, ᐅᖃᖅᓗᓂ: 
2“ᒥᑎᐊᓂᒥᐅᑦ ᐊᑭᒋᐊᓕᖅᓯᒋᒃ ᐄᓴᕅᓕᒥᐅᑦ ᐱᓪᓗᒋᑦ. ᐱᔭᕇᖅᐸᑕ ᐃᓅᔪᓐᓃᕐᖕᓂᐊᓕᕋᕕᑦ.”
3ᑍᒤᒻᒪᑦ ᒨᓯᓯᐅᑉ ᐃᓄᐃᑦ ᐅᖃᖅᕕᒋᕔᑦ, ᐅᖃᖅᓗᓂ, “ᐃᓚᓯ ᐃᓚᖏᑦ ᐅᓇᑕᐅᑎᓂᒃ ᐊᑎᓕᖅᓕᑦ, ᐊᑭᓂᐊᕆᐊᖅᑐᖅᓗᑎᒃ ᒥᑎᐊᓂᒥᐅᓂᒃ ᐊᑕᓂᖅ ᐊᑭᓂᐊᕈᑎᔭᖅᑐᖅᓗᒍ ᒥᑎᐊᓂᒥᐅᓄᑦ. 
41,000-ᓂᒃ ᑭᖑᕚᖑᖃᑎᒌᓂᑦ ᐊᑐᓂᑦ ᐄᓴᕅᓕᒥᐅᓂᑦ ᑎᓕᓯᓂᐊᖅᐳᓯ ᐅᓇᑕᕆᐊᕐᖕᓂᐊᖅᑐᓂᒃ.”
5ᐅᓇᑕᕆᐊᖅᑐᒃᓮᑦ ᐸᕐᖕᓇᓚᐅᖅᐳᑦ ᐄᓴᕅᓕᒥᐅᑦ ᐊᕕᒃᑐᖅᓯᒪᔪᑦ ᑭᖑᕚᖑᖃᑎᒌᑦ ᐊᑐᓂᑦ ᑎᓕᓯᓪᓗᑎᒃ 1,000-ᓂᒃ, ᑲᑎᓪᓗᒋᑦ 12,000-ᐅᓚᐅᖅᐳᑦ. 
6ᑕᕝᕙ ᒨᓯᓯᐅᑉ ᐅᓇᑕᕆᐊᖅᑎᓚᐅᖅᐰᑦ 1,000-ᓂᒃ ᑭᖑᕚᖑᖃᑎᒌᑦ ᐊᑐᓂᑦ; ᐅᓇᑕᕆᐊᖅᑎᑉᐰᑦ ᐃᓚᖃᖅᓗᑎᒃ ᐱᓂᕼᐋᓯᒥᒃ ᐃᓕᓯᕆᐅᑉ ᑐᓂᕐᕈᓯᖅᑎᑦᓯᔨᐅᑉ ᐃᕐᖕᓂᖓᓂᒃ, ᐃᑦᔪᕐᖕᓁᑦᑐᓂᒃ ᓇᒃᓴᖅᓗᓂ ᑎᑦᑐᓚᐅᑎᒥᒡᓗ ᓇᓗᓁᖅᓯᑦᔪᑎᒥᒃ. 
7ᒥᑎᐊᓂᒥᐅᓂᒃ ᐅᓇᑕᖃᑎᖃᓚᐅᖅᐳᑦ, ᐊᑕᓂᐅᑉ ᒨᓯᓯᒥᒃ ᐱᖁᔨᓂᖓ ᒪᓕᒡᓗᒍ, ᐊᖑᑎᓕᒫᑦ ᑐᖁᑉᐰᑦ. 
8ᒥᑎᐊᓂᒥᐅᓪᓗ ᐊᖓᔪᖅᑳᖅᔪᐊᖏᑦ ᑐᖁᑉᐰᑦ ᑐᖁᑕᐅᔪᑦ ᐃᓚᒋᓪᓗᒋᑦ ᐅᑯᐊ- ᐃᕕ, ᕆᑭᒻ, ᔫᕆ, ᕼᐊᕐ, ᐊᒻᒪᓗ ᕆᐸ, ᑕᓪᓕᒪᑦ ᒥᑎᐊᓂᒥᐅᑦ ᐊᖓᔪᖅᑳᖅᔪᐊᑦ. ᐸᓛᒻ-ᑕᐅᖅ ᐱᐅᕆᐅᑉ ᐃᕐᖕᓂᖓ ᓴᕕᒃᔪᐊᒧᑦ ᑐᖁᓚᐅᕆᕚᑦ.
9ᐄᓴᕅᓕᒥᐅᑦ ᒥᑎᐊᓂᒥᐅᓂᒃ ᐊᕐᖕᓇᓕᒫᓂᒃ ᑎᒍᓯᓚᐅᖅᐳᑦ ᐊᐅᓪᓚᕈᑎᓪᓗᒋᑦ, ᕿᑐᕐᖓᑯᓗᖏᓪᓗ, ᐆᒪᔪᖁᑎᓕᒫᖏᓪᓗ, ᓰᐱᖁᑎᖏᓪᓗ, ᐱᖁᑎᓕᒫᖏᓪᓗ. 
10ᐃᒡᓗᒐᓴᒡᔪᐊᖁᑎᖏᑦ ᐃᑯᒪᒧᑦ ᐃᑯᐊᓪᓚᒃᑎᓪᓗᒋᑦ ᐊᖏᕐᕋᕆᔭᖏᑦ, ᐃᒡᓗᒐᓴᒡᔪᐊᖏᑕᓗ ᓴᐳᓗᑕᖏᑦ. 
11ᐱᖁᑎᓕᒫᖏᑦ ᑎᒍᓚᐅᖅᐰᑦ, ᐃᓄᖏᓪᓗ ᐆᒪᔪᖁᑎᖏᓪᓗ. 
12ᑎᒍᔭᑎᒃ ᐃᓄᐃᑦ, ᐆᒪᔪᓪᓗ, ᐱᖁᑎᖏᓪᓗ ᒨᓯᓯᒧᑦ ᐂᑦᔪᑎᓚᐅᖅᐰᑦ, ᑐᓂᕐᕈᓯᖅᑎᑦᓯᔨᒧᓪᓗ ᐃᓕᓯᕆᒧᑦ, ᐄᓴᕅᓕᒥᐅᓄᓪᓗ ᑲᑎᒪᔪᖅᔪᐊᓄᑦ, ᓇᑎᕐᖕᓇᒥ ᒧᐊᐱᒥ ᑕᖕᒫᖅᓯᒪᔪᓄᑦ ᔪᐊᕐᑕᓂᐅᑉ ᓯᓈᓂ ᔨᕆᑰᑉ ᐊᑭᐊᓂ.
13ᒨᓯᓯ, ᑐᓂᕐᕈᓯᖅᑎᑦᓯᔨᓗ ᐃᓕᓯᕆ, ᐄᓴᕅᓕᒥᐅᓪᓗ ᓯᕗᓕᖅᑎᖏᑕ ᐸᕐᕆᐊᓚᐅᖅᐰᑦ ᑕᖕᒫᖅᓯᒪᕕᐅᑉ ᓯᓚᑖᓄᑦ. 
14ᒨᓯᓯᓕ ᓂᓐᖓᐅᒪᓕᓚᐅᖅᐳᖅ ᐅᓇᑕᖅᑐᒃᓮᑦ ᐊᖓᔪᖅᑳᖏᓐᓄᑦ, 1,000-ᓄᑦ ᐊᖓᔪᖅᑳᖑᔪᓄᑦ 100-ᓄᓪᓗ ᐊᖓᔪᖅᑳᖑᔪᓄᑦ, ᐅᓇᑕᕆᐊᖅᓯᒪᓚᐅᖅᑐᓄᑦ. 
15ᒨᓯᓯᐅᓪᓗ ᐅᖃᐅᑎᕔᑦ, “ᐊᕐᖕᓁᑦ ᑐᖁᓴᖏᑉᐱᓯᐅᒃ? 
16ᑕᑯᒋᑦ, ᐊᕐᖕᓁᑦ ᐅᑯᐊ ᐄᓴᕅᓕᒥᐅᓂᒃ ᐱᐅᖏᑦᑐᓕᑎᑦᓯᓚᐅᖅᑐᑦ, ᐸᓛᒻᒥᐅᑉ ᐱᖁᔨᓂᖓᒍᑦ, ᐱᐅᖏᑦᑐᓕᖁᔨᓪᓗᓂ ᐊᑕᓂᕐᖕᒧᑦ ᐱᐅᕆᒥ, ᓂᖓᐅᑦᔭᐅᓯᒪᓂᕐᖕᒥᒡᓗ ᑐᖁᓮᔪᒥᒃ ᐱᔪᖃᓕᓚᐅᖅᐳᖅ ᐊᑕᓂᐅᑉ ᐃᓄᒋᐊᒃᑐᖅᔪᐊᖁᑎᖏᓐᓂ. 
17ᑍᒤᒻᒪᑦ ᒫᓐᓇ ᓱᕈᓰᑦ ᐊᖑᑎᑦ ᑐᖁᓕᖅᓯᒋᑦ, ᐊᕐᖕᓁᓪᓗ ᐊᖑᒻᒥᒃ ᐱᖃᑎᖃᓚᐅᖅᓯᒪᔪᓕᒫᑦ. 
18ᓂᕕᐊᖅᓯᐊᓪᓕ ᐃᓅᑎᓪᓗᒋᑦ ᐱᑖᕆᓕᖅᓯᐅᒃ ᐊᖑᒻᒥᒃ ᐱᖃᑎᖃᓚᐅᖅᓯᒪᖏᑦᑐᑦ. 
19ᐃᓕᑦᓯᓗ ᑕᖕᒫᖅᓯᒪᕕᐅᑉ ᓯᓚᑖᓃᑦᓴᕆᐊᖃᖅᐳᓯ ᐅᓪᓗᓂᒃ 7-ᓂᒃ; ᑭᓇᑯᑐᐃᓐᓁ ᐃᓄᖕᒥᒃ ᑐᖁᑦᓯᓚᐅᖅᑐᑦ, ᑐᖁᑕᐅᓯᒪᔪᒥᒡᓗ ᐊᒃᑐᖅᓯᓚᐅᖅᑐᑦ, ᐃᓕᑦᓯᓐᓂᒃ ᓴᓗᒻᒪᖅᓴᕆᐊᖃᖅᐳᓯ ᑎᒍᓯᒪᔭᓕᒫᓯᓗ ᐅᓪᓗᐃᑦ ᐱᖓᔪᐊᓐᓂᒃ ᐅᓪᓗᐃᓪᓗ 7-ᖓᓂᒃ. 
20ᐊᓐᓄᕌᓕᒫᑦ ᓴᓗᒻᒪᖅᓴᕆᐊᖃᖅᐳᑦ, ᐆᒪᔪᐃᓪᓗ ᐊᒥᕕᓂᖏᑦ ᐊᓐᓄᕌᓕᐊᕆᓯᒪᔪᓕᒫᑦ, ᒎᑦᓯᓪᓗ ᒥᖅᑯᖏᓐᓂᑦ ᓄᕕᖅᓴᖅᓯᒪᔪᑦ, ᕿᔪᐃᓪᓗ ᓴᓇᓯᒪᔪᑦ.”
21ᑐᓂᕐᕈᓯᖅᑎᑦᓯᔨᐅᑉ ᐃᓕᓯᕆᐅᑉ ᐊᖑᑎᑦ ᐅᓇᑕᕆᐊᓚᐅᖅᑐᑦ ᐅᖃᐅᑎᕔᑦ, “ᑕᒪᑦᔭ ᐱᖁᔭᖅ ᐊᑕᓂᐅᑉ ᐊᑐᖅᑕᐅᖁᔭᖓ ᒨᓯᓯᒃᑯᑦ: 
22ᑭᓯᒥ ᒎᓗᐃᑦ, ᓯᐅᓪᕕᕇᓪᓗ, ᖃᑯᖅᓖᓪᓗ, ᓴᕕᕋᔧᓪᓗ, ᐊᒥᖅᑍᓪᓗ, ᑯᓯᖅᓯᐊᓪᓗ, 
23ᓱᓇᑐᐃᓐᓁᑦ ᐃᑯᒪᒧᑦ ᓄᖑᑕᐅᔪᓐᓇᖏᑦᑐᑦ, ᐃᑯᐊᓚᔪᒃᑰᖅᑎᑦᓴᕆᐊᖃᖅᐸᓯ, ᓴᓗᒻᒪᕐᖕᓂᐊᕐᖕᒪᑕ; ᓴᓗᒻᒪᖅᓴᕐᖕᓂᐊᖅᐳᑦ ᐃᒥᕐᖕᒧᑦ ᓴᓗᒻᒪᖅᓴᐅᑎᓕᐊᕆᓯᒪᔪᒧᑦ. ᐊᓯᖏᓪᓕ ᐃᑯᒪᒧᑦ ᓄᖑᑕᐅᔪᓐᓇᖅᑐᑦ ᐃᒪᕐᖕᒧᑦ ᓴᓗᒻᒪᖅᓴᕆᐊᖃᖅᐸᓯ. 
24ᐊᓐᓄᕌᓯ ᐅᐊᓴᕆᐊᖃᖅᐸᓯ ᐅᓪᓗᐃᑦ 7-ᖓᓂ ᓴᓗᒻᒪᖅᓗᓯᓗ, ᑭᖑᓂᖓᒍᑦ ᑕᖕᒫᖅᓯᒪᔪᓄᑦ ᐃᑎᕈᓐᓇᖅᓯᓂᐊᖅᐳᓯ.”
25ᐊᑕᓂᐅᑉ ᒨᓯᓯ ᐅᖃᖅᕕᒋᕚ, ᐅᖃᖅᓗᓂ: 
26“ᓈᓴᖅᓯᒋᒃ ᑎᒍᔭᕕᓂᓕᒫᑦ, ᐃᓄᐃᑦ ᐆᒪᔪᓪᓗ, ᐃᕝᕕᓪᓗ, ᑐᓂᕐᕈᓯᖅᑎᑦᓯᔨᐅᔪᖅᓗ ᐃᓕᓯᕆ, ᑭᖑᕚᖑᖃᑎᒌᓪᓗ ᓯᕗᓕᖅᑎᖏᑦ. 
27ᑎᒍᔭᕕᓂᓕᒫᑦ ᒪᕐᕈᐃᓕᓗᒋᑦ, ᐊᒡᒍᖅᓗᒋᑦ ᐅᓇᑕᕆᐊᓚᐅᖅᑐᓄᑦ, ᐅᓇᑕᖃᑕᐅᓚᐅᖅᑐᓄᑦ, ᐃᓄᒋᐊᒃᑐᖅᔪᐊᓄᓪᓗ. 
28ᐅᓇᑕᕆᐊᖅᓯᒪᓚᐅᖅᑐᑦ, ᑐᓂᔭᒃᓴᒥᖕᓂᒃ ᐊᑕᓂᕐᖕᒧᑦ ᓴᓂᖅᕔᔭᕆᐊᖃᖅᐳᑦ, ᐱᑖᒥᖕᓂᑦ 500-ᓂᑦ ᐊᑕᐅᓯᕐᖕᒥᒃ, ᐃᓄᖕᓂᒃ, ᐃᒻᒧᖅᓯᐅᒐᓂᒡᓗ, ᓯᐅᑎᖅᑯᖅᑐᔪᓂᒡᓗ, ᓰᐱᓂᒡᓗ, ᒎᑦᓯᓂᒡᓗ ᐆᒪᔪᓂᒡᓗ ᐊᓯᖏᓐᓂᒃ. 
29ᑖᒃᑯᐊ ᐊᕝᕙᖏᑦ ᑎᒍᒃᑭᑦ, ᑐᓂᓗᒋᓪᓗ ᑐᓂᕐᕈᓯᖅᑎᑦᓯᔨᒧᑦ ᐃᓕᓯᕆᒧᑦ ᐃᓵᒃᑕᕈᑎᑐᑦ ᑐᓂᕐᕈᑕᐅᖁᓪᓗᒋᑦ ᐊᑕᓂᕐᖕᒧᑦ. 
30ᐄᓴᕅᓕᒥᐅᓪᓗ ᐱᔭᒃᓴᖏᓐᓂᑦ 50-ᓂᑦ ᑕᒫᑦ ᐊᑕᐅᓯᕐᖕᒥᒃ ᑎᒍᓯᔭᕆᐊᖃᖅᐳᑎᑦ, ᐃᓄᖕᓂᒃ, ᐃᒻᒧᒃᓯᐅᒐᓂᒡᓗ, ᓯᐅᑎᖅᑯᖅᑐᔪᓂᒡᓗ, ᓰᐱᓂᒡᓗ, ᐆᒪᔪᓕᒫᓪᓗ, ᓕᕔᑎᓄᑦ ᑐᓂᓗᒋᑦ ᐊᑕᓂᐅᑉ ᑐᐱᖅᔪᐊᖁᑎᖓᓂ ᑲᒪᔨᐅᔪᓄᑦ.” 
31ᒨᓯᓯᓗ ᐃᓕᓯᕆᓗ ᑐᓂᕐᕈᓯᖅᑎᑦᓯᔨᐅᔪᖅ ᑍᒫᒃ ᐱᓇᓱᐊᖅᐴᒃ ᐊᑕᓂᐅᑉ ᐱᖁᔨᓂᖓ ᒪᓕᒡᓗᒍ.
32ᓵᓚᖃᕐᖕᓂᕐᖕᒧᑦ ᑎᒍᔭᐅᔪᑦ, ᐊᖑᑎᑦ ᐅᓇᑕᓚᐅᖅᓗᑎᒃ ᑎᒍᓚᐅᖅᑕᖏᑦ ᐅᓄᕐᖕᓂᖃᓚᐅᖅᐳᑦ ᓰᐱᑦ 675,000-ᐅᓚᐅᖅᐳᑦ, 
33ᐃᒻᒧᒃᓯᐅᒊᑦ 72,000-ᐅᓪᓗᑎᒃ, 
34ᓯᐅᑎᖅᑯᖅᑐᔪᑦ 61,000-ᐅᓪᓗᑎᒃ, 
35ᐃᓄᐃᑦ 32,000-ᐅᓪᓗᑎᒃ, ᐊᕐᖕᓁᑦ ᐊᖑᒻᒥᒃ ᐱᖃᑎᖃᓚᐅᖅᓯᒪᖏᑦᑐᑦ. 
36ᐊᕝᕙᖏᑦ ᐅᓇᑕᕆᐊᓚᐅᖅᑐᓂᑦ ᐱᑖᕆᔭᐅᓚᐅᖅᑐᑦ ᐅᓄᕐᖕᓂᑲᓚᐅᖅᐳᑦ ᓰᐲᑦ 337,000-ᓂᒃ, 
37ᑖᒃᑯᓇᓐᖓᑦ ᐊᑕᓂᕐᖕᒧᑦ ᑐᓂᔭᐅᔪᑦ, 675-ᖑᓚᐅᖅᐳᑦ; 
38ᐃᒻᒧᒃᓯᐅᒊᑦ 36,000-ᐅᓚᐅᖅᐳᑦ, ᑖᒃᑯᓇᓐᖓᑦ ᐊᑕᓂᕐᖕᒧᑦ ᑐᓂᔭᐅᔪᑦ 72-ᖑᓚᐅᖅᐳᑦ. 
39ᓯᐅᑎᖅᑯᖅᑐᔪᑦ 30,500-ᐅᓚᐅᖅᐳᑦ, ᑖᒃᑯᓇᓐᖓᑦ ᐊᑕᓂᕐᖕᒧᑦ ᑐᓂᔭᐅᔪᑦ 61-ᖑᓚᐅᖅᐳᑦ. 
40ᐃᓄᐃᑦ 16,000-ᐅᓚᐅᖅᐳᑦ, ᑖᒃᑯᓇᓐᖓᑦ ᐊᑕᓂᕐᖕᒧᑦ ᑐᓂᔭᐅᔪᑦ 32-ᖑᓚᐅᖅᐳᑦ. 
41ᒨᓯᓯᐅᑉ ᑐᓂᔭᒃᓮᑦ ᐊᑕᓂᕐᖕᒧᑦ ᐃᓵᒃᑕᕈᑕᐅᓗᑎᒃ ᑐᓂᕐᕈᑕᐅᔪᑦ ᑐᓂᕐᕈᓯᖅᑎᑦᓯᔨᒧᑦ ᐃᓕᓯᕆᒧᑦ ᑐᓂᓚᐅᖅᐰᑦ, ᑍᒫᒃ ᐊᑕᓂᐅᑉ ᒨᓯᓯ ᐱᖁᓚᐅᕐᖕᒪᒍ.
42ᐄᓴᕅᓕᒥᐅᑦ ᐊᕝᕙᖏᑦ ᐱᔭᕆᐊᖃᖅᑕᖏᑦ, ᒨᓯᓯᐅᑉ ᐊᒡᒍᓚᐅᖅᑕᖏᑦ ᐊᖑᑎᓂᑦ ᐅᓇᑕᕆᐊᓚᐅᖅᑐᓂᑦ; 
43ᑖᒃᑯᐊ ᐊᕝᕙᖏᑦ ᐄᓴᕅᓕᒥᐅᓄᑦ ᑐᓂᔭᐅᔪᑦ ᐅᓄᕐᖕᓂᖃᓚᐅᖅᐳᑦ: ᓰᐱᑦ 337,000-ᐃᑦ, 
44ᐃᒻᒧᒃᓯᐅᒊᑦ 36,000-ᐃᑦ, 
45ᓯᐅᑎᖅᑯᖅᑐᔪᑦ 30,500-ᐃᑦ, 
46ᐊᒻᒪᓗ ᐃᓄᐃᑦ 16,000-ᐃᑦ. 
47ᐄᓴᕅᓕᒥᐅᓄᑦ ᑐᓂᔭᐅᔪᓂᑦ, ᒨᓯᓯ ᑖᒃᑯᓇᓐᖓᑦ ᐊᑐᓂᑦ ᑎᒍᓯᓚᐅᖅᐳᖅ 50-ᐅᓈᖅᑎᖅᑐᓂᒃ, ᐃᓄᖕᓂᒃ, ᐆᒪᔪᓂᒡᓗ, ᑐᓂᓪᓗᒋᓪᓗ ᓕᕔᑎᓄᑦ, ᐊᑕᓂᐅᑉ ᑐᐱᖅᔪᐊᖁᑎᖓᓂᒃ ᑲᒪᔨᐅᔪᓄᑦ, ᑍᒫᑦ ᒨᓯᓯ ᐊᑕᓂᐅᑉ ᐱᖁᓚᐅᕐᖕᒪᒍ.
48ᐅᓇᑕᖅᑐᒃᓴᓕᒫᓄᑦ ᐊᖓᔪᖅᑳᖑᔪᑦ, ᐊᖓᔪᖅᑳᓪᓗ 1,000-ᓄᑦ, ᐊᖓᔪᖅᑳᓪᓗ 100-ᓄᑦ, ᒨᓯᓯᒧᑦ ᕾᓚᐅᖅᐳᑦ; 
49ᐅᖃᖅᓗᑎᒃ, “ᐱᔨᑎᑦ ᓈᓮᓚᐅᖅᐳᑦ ᐅᓇᑕᖅᑐᒃᓴᖁᑎᒥᖕᓂᒃ, ᑭᓇᒥᒡᓘᓐᓃᑦ ᐊᓯᐅᔪᖃᓐᖏᓚᖅ. 
50ᑍᒤᒻᒪᑦ ᐊᑕᓂᕐᖕᒧᑦ ᑐᓂᕐᕈᑎᑦᑎᓐᓂᒃ ᑐᓂᓯᔭᖅᑐᕋᑦᑕ, ᐊᖑᑎᓕᒫᑦ ᓇᓂᓚᐅᖅᑕᒥᖕᓂᒃ ᒎᓗᒥᑦ ᓴᓇᓯᒪᔪᓂᒃ; ᓂᕕᓐᖓᑖᓂᒃ, ᑕᓕᐊᕐᖕᓂᒡᓗ, ᓇᒡᒍᐊᕐᖕᒥᖕᓂᒡᓗ, ᓯᐅᑎᕈᑎᓂᒡᓗ, ᐅᔭᒥᖕᓂᒡᓗ, ᐅᕙᒍᑦ ᐃᓱᒪᒋᔪᓐᓁᖅᕕᐅᔪᒪᓪᓗᑕ ᐊᑕᓂᐅᑉ ᓵᖓᓂ.” 
51ᑍᒤᒻᒪᑦ ᒨᓯᓯᐅᑉ ᐃᓕᓯᕆᐅᓪᓗ ᑐᓂᕐᕈᓯᖅᑎᑦᓯᔨᐅᑉ ᒎᓗᐃᑦ ᐱᓚᐅᖅᐰᑦ ᑖᒃᑯᓇᓐᖓᑦ, ᑕᑯᒥᓇᖅᓴᐅᑎᓕᒫᑦ ᓴᓇᓯᒪᔪᑦ. 
52ᒎᓗᓕᒫᑦ ᑐᓂᔭᖏᑦ ᐊᑕᓂᕐᖕᒧᑦ, ᐅᓇᑕᖅᑐᒃᓴᓄᑦ 1000-ᓄᑦ ᐊᖓᔪᖅᑳᓄᑦ 100-ᓄᓪᓗ ᐊᖓᔪᖅᑳᓄᑦ, ᐊᑭᖃᓚᐅᖅᐳᑦ 16,750-ᓂᒃ ᓴᑯᓪᔅᓂᒃ. 
53ᐅᓇᑕᖅᑐᒃᓮᑦ ᓵᓚᖃᓚᐅᖅᓗᑎᒃ ᓇᖕᒥᓂᖅᑖᕆᓪᓗᒋᑦ ᐱᓚᐅᖅᑕᒥᖕᓂᒃ. 
54ᒨᓯᓯᐅᑉ ᐃᓕᓯᕆᐅᓪᓗ ᑐᓂᕐᕈᓯᖅᑎᑦᓯᔨᐅᑉ ᒎᓗᐃᑦ ᐱᓚᐅᖅᐰᑦ ᐅᓇᑕᖅᑐᒃᓴᓄᑦ 1000-ᓄᑦ ᐊᖓᔪᖅᑳᓂᑦ 100-ᓄᓪᓗ ᐊᖓᔪᖅᑳᓂᑦ, ᐃᓕᓪᓗᒋᓪᓗ ᑐᐱᖅᔪᐊᒧᑦ ᑲᑎᒪᕕᖕᒧᑦ ᐄᓴᕅᓕᒥᐅᓂᑦ ᐃᖅᑲᐅᒪᑦᔪᑎᒃᓴᐅᖁᓪᓗᒋᑦ ᐊᑕᓂᐅᑉ ᓵᖓᓂ.
