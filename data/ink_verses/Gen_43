1ᑳᖕᓇᖅᑐᖅᔪᐊᖅᓕ ᓄᓇᒧᑦ ᐱᕙᓪᓕᐊᑐᐃᓐᓇᖅᐳᖅ. 
2ᓂᐊᖂᔭᒃᓮᓪᓗ ᐃᑦᔨᑉᑎᒥᑦ ᓇᒃᓴᓚᐅᖅᑕᖏᑦ ᓄᖑᒻᒪᑕ, ᐊᑖᑕᖓᑦᑕ ᐅᖃᐅᑎᕔᑦ, “ᐊᐅᓪᓚᓚᐅᕐᖕᒥᒋᑦᓯ, ᓂᐅᕕᕆᐊᖅᓗᓯ ᓂᕿᒃᓴᑦᑎᓐᓂᒃ.”
3ᔫᑕᐅᓪᓕ ᐅᖃᐅᑎᕙ, “ᑖᑦᓱᒪ ᐊᖑᑎᐅᑉ ᑯᒃᓴᓇᖅᑐᓪᓚᕆᐊᓗᖕᒥᒃ ᐅᖃᐅᑎᓚᐅᖅᐹᑎᒍᑦ, ᐅᖃᖅᓗᓂ, ‘ᑮᓇᕋ ᑕᑯᓂᐊᓐᖏᓚᓯ, ᓄᑲᓯ ᐃᓚᒋᓐᖏᑐᐊᕈᑦᓯᐅᒃ.’ 
4ᓄᑲᕗᑦ ᐅᕙᑦᑎᓐᓄᑦ ᒪᓕᒃᑎᓐᓂᐊᑐᐊᕈᕕᐅᒃ, ᑕᕝᕙ ᑕᐅᓄᖓ ᐊᐅᓪᓚᕐᖕᓂᐊᖅᐳᒍᑦ ᓂᕿᒃᓴᓂᒃ ᓂᐅᕕᕆᐊᖅᓗᑕ; 
5ᑭᓯᐊᓂᓕ ᐅᕙᑦᑎᓐᓄᑦ ᒪᓕᒃᑎᓐᓂᐊᓐᖏᑐᐊᕈᕕᐅᒃ, ᑕᐅᓄᖓ ᐊᐅᓪᓚᕐᖕᓂᐊᓐᖏᓚᒍᑦ, ᑖᑦᓱᒪ ᐊᖑᑎᐅᑉ ᐅᖃᐅᑎᓚᐅᕐᖕᒪᑎᒍᑦ, ‘ᑮᓇᕋ ᑕᑯᓂᐊᓐᖏᓚᓯ, ᓄᑲᓯ ᐃᓚᒋᓐᖏᑐᐊᕈᑦᓯᐅᒃ.’”
6ᐄᓴᕅᓕ ᐅᖃᖅᐳᖅ, “ᖃᓄᐃᒻᒪᑦ ᐅᕙᓐᓄᑦ ᐱᐅᖏᑦᑐᐊᓗᖕᒥᒃ ᐱᓂᐊᖅᓯᒪᕕᓯ ᐊᖑᑦ ᐅᖃᐅᑎᓚᐅᕋᑦᓯᐅᒃ ᓱᓕ ᓄᑲᖃᒃᑲᓐᓂᕐᖕᓂᕋᖅᓗᓯ?”
7ᑖᒃᑯᐊ ᑭᐅᕗᑦ, “ᐊᖑᑎᐅᑉ ᐊᐱᖅᓱᓚᐅᕐᖕᒪᑎᒍᑦ ᖃᐅᔨᓇᓱᐊᖅᓗᑕ ᐃᓚᕗᓪᓗ ᖃᐅᔨᓇᓱᐊᖅᓗᓂᒋᑦ, ᐅᖃᖅᓗᓂ, ‘ᐊᑖᑕᓯ ᓱᓕ ᐆᒪᕚ? ᓄᑲᖃᒃᑲᓐᓂᖅᐱᓰ?’ ᑕᕝᕙ ᐅᖃᐅᑎᓚᐅᖅᐸᕗᑦ ᐊᐱᖅᑯᑎᒋᔭᖓᓂᒃ ᑭᐅᓪᓗᑕ; ᖃᓄᖅᓕ ᖃᐅᔨᒪᒐᔭᓚᐅᖅᐱᑖ ᑖᑦᓱᒧᖓ ᐅᖃᐅᑎᔭᐅᓂᐊᕐᖕᒪᖔᑦᑕ, ‘ᓄᑲᓯ ᐃᓕᑦᓯᓐᓄᑦ ᑎᑭᖃᑕᐅᖁᕙᕋ’?”
8ᔫᑕᓗ ᐅᖃᖅᐳᖅ ᐄᓴᕅᓕᒧᑦ ᐊᑖᑕᒥᓄᑦ, “ᑖᓐᓇ ᓄᑲᑉᐱᐊᖅ ᐅᕙᓐᓄᑦ ᑲᒪᒋᔭᐅᑎᓚᐅᕈᒃ, ᑕᕝᕙ ᐸᕐᖕᓇᒡᓗᑕ ᐊᐅᓪᓚᕐᖕᓂᐊᖅᐳᒍᑦ, ᐱᖅᓕᖁᓇᑕ, ᑕᒪᑦᑕ ᐅᕙᒍᑦ ᐃᕝᕕᓪᓗ ᕿᑐᕐᖓᓕᒫᕗᓪᓗ. 
9ᐅᕙᖓ ᓵᑕᒃᓴᐅᓂᐊᖅᐳᖓ ᑖᑦᓱᒧᖓ, ᑐᖁᑕᐅᑎᒃᑲᔭᖅᐸᕐᖕᒪ. ᐃᓕᖕᓄᑦ ᐅᑎᖅᑎᖏᒃᑯᒃᑯ, ᑕᑯᒃᑲᓐᓂᕋᔭᖏᒃᑯᕕᐅᒡᓗ, ᑕᕝᕙ ᐅᕙᖓ ᐸᓯᔭᒃᓴᐅᑦᔪᑎᒋᓂᐊᖅᐸᕋ ᐃᓱᖃᖏᑦᑐᒧᑦ; 
10ᑕᕝᕙ ᑭᖑᕙᐅᑎᒃᓴᖃᓚᐅᖏᒃᑯᑦᑕ, ᒫᓐᓇ ᒪᕐᕈᕕᒡᓗᑕ ᐅᑎᖅᓯᒪᓪᓗᐊᓕᖅᐳᒍᑦ.”
11ᑕᕝᕙ ᐊᑖᑕᖓᑦᑕ ᐄᓴᕅᓕᐅᑉ ᐅᖃᐅᑎᕔᑦ, “ᑍᒤᑦᓴᕆᐊᖃᖅᐸᑦ, ᑍᒤᓕᐅᓕᕆᑦᓯ: ᓄᓇᑦᑕ ᐱᕈᖅᑐᖏᓐᓂᑦ ᐱᐅᓂᖅᐹᓂ ᓰᕐᖕᓇᖅᑐᓂᒃ ᓇᒃᓴᖅᓗᓯ, ᑖᑦᓱᒧᖓ ᐊᖑᒻᒧᑦ ᐂᑦᑑᑎᒃᓴᐅᖁᓪᓗᒋᑦ, ᐸᐅᕐᖓᑯᓗᖕᓂᒃ ᕼᐊᓂᑯᓗᖕᓂᒡᓗ, ᑎᐱᑦᓯᐊᕆᒃᓴᐅᑎᓂᒃ, ᒧᕋᒥᒃ, ᖃᖅᑯᐊᒐᓂᒡᓗ ᐱᔅᑕᑦᓯᐅᓂᒃ, ᖃᖅᑯᐊᒐᓂᓗ ᐋᓪᒪᓐᓂᒃ. 
12ᓂᐅᕕᐅᑎᒃᓴᓂᒃ ᒪᕐᕈᕕᓪᓗᐊᖅᑐᓂᒃ ᑮᓇᐅᔭᒡᒋᖅᓗᓯ; ᑍᒃᑯᐊᓗ ᐃᒃᐱᐊᖅᔪᖁᑎᑦᓯᓐᓂ ᑮᓇᐅᔧᑦ ᐴᖅᓯᒪᓪᓗᑎᒃ ᐅᑎᖅᑎᑕᐅᓚᐅᖅᑐᑦ ᓇᒃᓴᕐᖕᓂᐊᖅᐸᓯ; ᑕᒻᒪᐅᑎᕕᓂᐅᑐᐃᓐᓇᕆᐊᖃᕐᖕᒪᑕ. 
13ᓄᑲᓯ ᓇᒃᓴᖅᓗᓯᐅᒃ, ᐸᕐᖕᓇᒡᓗᓯ ᐊᐅᓪᓚᓕᕆᑦᓯ, ᐊᖑᑦ ᑍᓐᓇ ᐅᐸᒃᑲᓐᓂᖅᓗᒍ; 
14ᒎᑎᐅᑉ ᐊᔪᒐᖃᖏᑦᑑᑉ ᓂᑲᒋᔭᐅᔪᓐᓇᖅᑎᓪᓕᓯ ᑖᑦᓱᒧᖓ ᐊᖑᒻᒧᑦ, ᐅᑎᕈᓐᓇᖁᓪᓗᓯ ᖃᑕᓐᖑᑎᓯ ᐃᓚᒋᓕᖅᓗᒍ ᐱᑦᔭᒥᓂᓗ. ᐅᕙᖓᓕ ᕿᑐᕐᖓᓐᓄᑦ ᕿᒃᓵᒃᑎᑕᐅᔭᕆᐊᖃᕈᒪ, ᑕᕝᕙ ᕿᒃᓵᖕᓂᐊᖅᐳᖓ.”
15ᑕᕝᕙ ᑖᒃᑯᐊ ᐂᑦᑑᑎᒃᓴᓂᒃ ᓇᒃᓴᖅᐳᑦ, ᑮᓇᐅᔧᓪᓗ ᒪᕐᕈᕕᓪᓗᐊᖅᑐᑦ ᓇᒃᓴᕆᕔᑦ, ᐱᑦᔭᒥᓂᓗ ᐃᓚᒋᓪᓗᒍ; ᐸᕐᖕᓇᒃᑲᒥᒃ ᐊᐅᓪᓚᖅᐳᑦ ᐃᑦᔨᑉᑎᒧᑦ, ᑎᑭᓐᓇᒥᒡᓗ ᔫᓯᐱᒧᐊᖅᐳᑦ. 
16ᔫᓯᐱᐅᓪᓗ ᐱᑦᔭᒥᓂ ᐃᓚᒋᔭᐅᔪᖅ ᑕᑯᒐᒥᐅᒃ, ᐱᔨᑲᑖᓂ ᐅᖃᐅᑎᕚ, “ᐅᑯᐊ ᐊᖑᑏᑦ ᐃᒡᓗᓐᓄᐊᕈᑎᓚᐅᒃᑭᑦ, ᐆᒪᔪᒥᒡᓗ ᑐᖁᑦᓯᓗᓯ ᓂᕿᒃᓴᓕᐅᓕᕆᑦᓯ, ᐅᑯᐊ ᐊᖑᑏᑦ ᐅᓪᓘᑉ ᕿᑎᕋᓕᕐᖕᓂᖓᓂ ᓂᕆᖃᑎᒋᓂᐊᕋᒃᑭᑦ.” 
17ᐊᖑᑦ ᑖᓐᓇ ᔫᓯᐱᐅᑉ ᐅᖃᐅᓯᖏᑦ ᒪᓕᒡᓗᒋᑦ ᐱᓇᓱᐊᖅᐳᖅ, ᐊᖑᑎᓪᓗ ᔫᓯᐱᐅᑉ ᐃᒡᓗᖓᓄᑦ ᐂᑎᓕᖅᐰᑦ.
18ᑖᒃᑯᐊᓕ ᓯᕘᕋᓕᖅᐳᑦ ᔫᓯᐱᐅᑉ ᐃᒡᓗᖓᓄᐊᖁᔭᐅᒐᒥᒃ, ᐅᖃᖅᓗᑎᒡᓗ, “ᑮᓇᐅᔧᑦ ᐃᒃᐱᐊᖅᔪᖁᑎᑦᑎᓐᓄᑦ ᐴᖅᑕᐅᓯᒪᔪᑦ ᐅᑎᕈᑎᓚᐅᖅᑕᕗᑦ ᐱᑦᔪᑎᒋᔭᐅᓪᓚᕆᓕᖅᐳᑦ, ᑕᕝᕗᓐᖓ ᐃᑎᖅᑎᑕᐅᓚᕿᕗᒍᑦ, ᐊᑭᓂᐊᕈᒪᓪᓗᑕ ᑎᒍᔪᒪᓪᓗᑕᓗ, ᓯᐊᓛᖅᑖᕆᔪᒪᓪᓗᑕ ᓯᐅᑎᖅᑯᖅᑐᔪᖁᑎᕗᓪᓗ ᐱᑖᕆᔪᒪᓪᓗᒋᑦ.” 
19ᑕᕝᕙ ᔫᓯᐱᐅᑉ ᐱᔨᖓ ᒪᓕᒡᓗᒍ ᔫᓯᐱᐅᑉ ᐃᒡᓗᖓᓄᐊᓕᖅᐳᑦ, ᐃᒡᓘᓪᓗ ᐃᑎᖅᑕᖅᕕᖓᓂ ᑖᓐᓇ ᐅᖃᖃᑎᒋᓕᖅᐹᑦ, 
20ᐅᖃᖅᓗᑎᒃ, “ᐊᖓᔪᖅᑳᒃ, ᓯᕗᓪᓕᕐᖕᒥᒃ ᓂᐅᕕᕆᐊᓚᐅᕋᑦᑕ ᓂᕿᒃᓴᑦᑎᓐᓂᒃ; 
21ᑭᓯᐊᓂᓕ ᓯᓂᒃᑕᕋᓱᐊᓕᖅᓗᑕ ᐃᒃᐱᐊᖅᔪᖁᑎᕗᑦ ᕿᓚᕈᑦᔮᕋᑦᑎᒍ, ᐊᖑᑏᑦ ᑮᓇᐅᔭᓕᒫᖏᑦ ᐃᒃᐱᐊᖅᔪᖁᑎᖏᓐᓃᑦᑐᑦ ᓇᓂᓚᐅᖅᐸᕗᑦ, ᐊᑭᓕᐅᑎᒋᓇᓱᓚᐅᖅᑕᕗᑦ ᐊᑕᖏᑦᓯᐊᖅᓗᑎᒃ; ᑕᕝᕙ ᑖᒃᑯᐊ ᑮᓇᐅᔧᑦ ᓇᒃᓴᒃᑲᓐᓂᓚᐅᖅᐸᕗᑦ ᑕᒪᐅᖓ, 
22ᑮᓇᐅᔭᒃᑲᓐᓂᕐᖕᓂᒡᓗ ᓇᒃᓴᒃᑲᓐᓂᖅᐳᒍᑦ ᓂᕿᒃᓴᓄᑦ ᓂᐅᕕᐅᑎᒃᓴᑦᑎᓐᓂᒃ. ᖃᐅᔨᒪᓐᖏᓚᒍᑦ ᑭᓇᒧᑦ ᑖᒃᑯᐊ ᑮᓇᐅᔭᕗᑦ ᐃᒃᐱᐊᖅᔪᖁᑎᑦᑎᓐᓄᑦ ᐴᖅᑕᐅᓐᓂᕐᖕᒪᖔᑕ.”
23ᑖᓐᓇ ᑭᐅᕗᖅ, “ᐃᓱᒫᓗᖏᓪᓗᓯ, ᓯᕘᕋᓂᐊᕋᓯ; ᒎᑎᑦᓯ ᐊᑖᑕᑦᓯᓗ ᒎᑎᖓᑦᑕ ᐃᒻᒪᖄ ᑮᓇᐅᔭᓯ ᐃᒃᐱᐊᖅᔪᖁᑎᑦᓯᓐᓄᐊᕐᖕᓂᖅᐰᑦ; ᐊᑭᓕᐅᑎᒋᓚᐅᖅᑕᓯ ᑮᓇᐅᔧᑦ ᐱᓯᒪᕙᒃᑲ.” ᑕᕝᕙ ᓯᒥᐅᓂ ᑖᒃᑯᓄᓐᖓᐅᑎᕚ.
24ᑕᕝᕙ ᐊᖑᑎᐅᑉ ᑖᒃᑯᐊ ᐊᖑᑏᑦ ᔫᓯᐱᐅᑉ ᐃᒡᓗᖓᓄᑦ ᐃᑎᖅᑎᑉᐰᑦ, ᐃᒥᕐᖕᒥᒡᓗ ᑐᓂᓯᕕᒋᕔᑦ, ᑖᒃᑯᐊᓗ ᐃᑎᒐᖕᒥᖕᓂᒃ ᐃᕐᕈᖅᑐᐃᕗᑦ, ᓯᐅᑎᖅᑯᖅᑐᔪᖁᑎᖏᓪᓗ ᓂᕿᒃᓴᖏᓐᓂᒃ ᐊᑐᐃᓐᓇᕈᐃᕕᒋᕔᑦ, 
25ᑖᒃᑯᐊᓕ ᐂᑦᑑᑎᒃᓴᒥᖕᓂᒃ ᐊᑐᐃᓐᓇᕈᐃᕗᑦ ᔫᓯᐱ ᕿᑎᕋᓕᕐᖕᒥ ᕾᒃᐸᑦ ᑐᓂᔭᒃᓴᒥᖕᓂᒃ, ᑐᓴᐅᒪᒐᒥᒃ ᑕᕝᕙᓂ ᓂᕆᖃᑎᒋᓂᐊᕐᖕᒪᒋᑦ. 
26ᔫᓯᐱᓕ ᐊᖏᕐᕋᕐᖕᒪᑦ, ᐃᒡᓗᒧᑦ ᐃᑎᐅᑦᔨᕗᑦ ᐂᑦᑑᑎᒃᓴᒥᖕᓂᒃ ᓇᒃᓴᓚᐅᖅᑕᒥᖕᓂᒃ, ᑖᑦᓱᒧᖓᓗ ᐅᑯᕗᑦ ᓄᓇᒧᑦ ᐹᒻᒪᒃᓗᑎᒃ. 
27ᖃᓄᐃᒻᒪᖔᑕᓗ ᐊᐱᖅᓱᖅᐰᑦ, ᐅᖃᖅᓗᓂ, “ᐊᑖᑕᓯ, ᑍᓐᓇ ᐃᓄᑐᖃᐅᓕᖅᑐᖅ ᐅᖃᐅᑎᒋᓚᐅᖅᑕᓯ ᖃᓄᐃᓐᖏᓛᖅ? ᓱᓕ ᐃᓅᕚ?”
28ᑖᒃᑯᐊ ᐅᖃᖅᐳᑦ, “ᐱᔩᑦ ᐊᑖᑕᕗᑦ ᖃᓄᐃᖏᑦᓯᐊᖅᓗᓂᓗ; ᓱᓕ ᐃᓅᕗᖅ.” ᑖᒃᑯᐊᓗ ᓂᐊᖁᖏᑦ ᐅᑯᕗᑦ ᐹᒻᒪᒃᑎᖅᓗᑎᒡᓗ ᑖᑦᓱᒧᖓ.
29ᔫᓯᐱᓗ ᑕᑯᓴᕋᒥ, ᓄᑲᓂ ᐱᑦᔭᒥᓂ ᑕᑯᕚ, ᐊᓈᓇᖓᑕ ᐃᕐᖕᓂᖓ, ᐅᖃᖅᓗᓂᓗ, “ᐅᓇ ᑕᕝᕙ ᓄᑲᖅᓯᖅᐹᓰ, ᐅᕙᓐᓄᑦ ᐅᖃᐅᓯᕆᓚᐅᖅᑕᓯ? ᐃᕐᖕᓃᒃ, ᒎᑎᐅᑉ ᐱᑦᓯᐊᖅᕕᒋᓕᑎᑦ!” 
30ᔫᓯᐱᓗ ᑐᐊᕕᖅᓗᓂ ᐊᓂᕗᖅ, ᐆᒻᒪᑎᖓ ᓄᑲᕐᖕᒥᓂᒃ ᓇᒡᓕᒍᓱᓗᐊᕐᖕᓂᑯᖓᓄᑦ, ᕿᐊᕕᒃᓴᖅᓯᐅᓕᖅᐳᖅᓗ. ᓯᓂᒡᕕᖕᒥᓄᓪᓗ ᐃᑎᕋᒥ ᑕᕝᕙᓂ ᕿᐊᕗᖅ. 
31ᑮᓇᓂᓗ ᐃᕐᕈᖅᑐᓚᐅᖅᓗᒍ ᐊᓂᕗᖅ; ᐃᒻᒥᓂᒃ ᐱᓯᒪᔪᓐᓇᖅᓯᒐᒥ ᐅᖃᖅᐳᖅ, “ᓂᕿᒃᓮᑦ ᐊᑐᐃᓐᓇᕈᖅᑕᐅᓕᖅᓕᑦ.” 
32ᔫᓯᐱᓗ ᐃᒻᒥᒍᑦ ᓂᕆᕕᖃᖅᓗᓂ ᓂᕆᑎᑕᐅᕗᖅ, ᑖᒃᑯᐊᓗ ᐃᒻᒥᒍᑦ ᓂᕆᕕᖃᕐᖕᒥᑎᓪᓗᒋᑦ, ᐃᑦᔨᑉᑎᒥᐅᓪᓗ ᓂᕆᖃᑕᐅᖕᒥᔪᑦ ᐃᒻᒥᒍᑦ ᓂᕆᕕᖃᕆᕗᑦ, ᐃᑦᔨᑉᑎᒥᐅᑦ ᐄᑉᕉᓂᒃ ᓂᕆᖃᑎᖃᕈᓐᓇᖏᒻᒪᑕ, ᑕᒪᓐᓇ ᐃᑦᔨᑉᑎᒥᐅᓄᑦ ᓇᕐᕈᓇᐅᑎᒃᓴᖃᕐᖕᒪᑦ. 
33ᑖᑦᓱᒪᓗ ᓵᒥᓂ ᐃᒃᓯᕙᖁᕔᑦ, ᐊᖓᔪᒃᓯᖅᐹᒥᑦ ᐱᒋᐊᖅᓗᑎᒃ ᑐᖓᓕᕇᒃᐸᓪᓕᐊᓂᖏᑦ ᒪᓕᒡᓗᒋᑦ ᓄᑲᖅᓯᖅᐹᒧᑦ ᐃᓅᓱᒃᑑᓛᖑᓂᖓᓂᒃ ᒪᓕᒡᓗᑎᒃ; ᐊᖑᑎᓪᓗ ᑖᒃᑯᐊ ᐃᒻᒥᖕᓄᑦ ᑕᑯᓴᖃᑦᑕᐅᑎᕗᑦ ᑲᒪᓗᐊᕐᖕᓂᑯᒥᖕᓄᑦ. 
34ᓂᕿᒃᓮᓪᓗ ᔫᓯᐱᐅᑉ ᓵᖓᓂᑦ ᐋᑎᖅᑕᐅᕗᑦ ᑖᒃᑯᓄᖓ, ᐱᑦᔭᒥᓂᐅᓪᓕ ᓂᕆᓂᐊᖅᑕᖏᑦ ᑕᓪᓕᒤᖅᑐᓪᓗᐊᖅᑐᒥᒃ ᐊᓯᓕᒫᒥᓂᑦ ᐊᖏᓂᖅᓴᐅᑎᓪᓗᒋᑦ ᐊᑐᐃᓐᓇᕈᖅᑎᖅᑕᐅᕗᑦ. ᑕᕝᕙ ᓂᕆᕗᑦ ᐃᒥᖅᓗᑎᒡᓗ ᖁᕕᐊᓱᖃᑎᖃᖅᓗᑎᒃ ᑖᑦᓱᒥᖓ.
