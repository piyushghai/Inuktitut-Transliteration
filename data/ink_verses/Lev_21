1ᐊᑕᓂᐅᑉ ᒨᓯᓯ ᐅᖃᐅᑎᕚ, “ᑐᓂᕐᕈᓯᖅᑎᑦᓯᔩᑦ ᐂᕈᓂᐅᑉ ᐃᓚᖏᑦ ᐃᒫᒃ ᐅᖃᐅᑎᒃᑭᑦ, ᑐᓂᕐᕈᓯᖅᑎᑦᓯᔩᑦ ᓇᓪᓕᐊᑦ ᐃᒻᒥᖕᓂᒃ ᓴᓗᒤᑦᑐᓐᖑᖅᑎᑦᑐᒃᓴᐅᓐᖏᓚᖅ ᐃᓗᕕᖅᓯᔪᓂ ᑲᒪᔨᐅᖃᑕᐅᓗᓂ ᐃᓚᒋᔭᖓᓂᒃ ᑐᖁᔪᖃᖅᑎᓪᓗᒍ. 
2ᑭᓯᐊᓂ ᓇᖕᒥᓂᓪᓚᕆᒋᒍᓂᐅᒃ, ᐃᒫᒃ ᐊᓈᓇᓂ ᐊᑖᑕᓂᓘᓐᓃᑦ, ᐃᕐᖕᓂᓂᓘᓐᓃᑦ ᐸᓂᓂᓘᓐᓃᑦ, ᐅᕝᕙᓘᓐᓃᑦ ᓇᖕᒥᓂᕆᓗᒍ ᖃᑕᓐᖑᑎᒥᓂᒃ, 
3ᐅᕝᕙᓘᓐᓃᑦ ᓇᔭᖕᒥᓂᒃ ᐅᐃᖃᓚᐅᖅᓯᒪᖏᑐᒥᒃ ᐃᒡᓗᒥᓂ ᓇᔪᖅᑎᒋᔭᒥᓂᒃ ᑖᓐᓇ ᐱᑦᔪᑎᒋᓗᒍ ᓴᓗᒤᑦᑐᓐᖑᖅᑎᑕᐅᑐᐃᓐᓇᕆᐊᖃᖅᐳᖅ. 
4ᐃᒻᒥᖕᓂᒃ ᓴᓗᒤᑦᑐᓐᖑᖅᑎᓐᓂᐊᕋᑎᒃ ᐃᓚᒋᔭᖓᓂᒃ ᑐᖁᔪᖃᖅᐸᑦ ᐅᐃᒋᔭᐅᓂᕐᖕᒥᒍᑦ ᐃᓚᒋᔭᒥᓂᒃ ᐃᓗᕕᖅᓯᖃᑕᐅᓂᕐᖕᒧᑦ, ᑍᒫᒃ ᐃᒻᒥᓂᒃ ᐃᑦᔪᕐᖕᓇᓯᑎᑦᓱᓇᕐᖕᒪᑦ.
5ᑐᓂᕐᕈᓯᖅᑎᑦᓯᔩᑦ ᓂᐊᖁᑎᒃ ᓴᓕᔭᕆᐊᖃᖏᓔᑦ ᐅᒥᒃᑎᒡᓘᓐᓃᑦ ᓯᓈᒍᑦ ᑭᐱᔭᕆᐊᖃᖏᓔᑦ ᑎᒥᒥᒃᑎᒍᓪᓗ ᑭᓪᓕᐊᔪᒃᓴᐅᓐᖏᓚᑦ ᕿᒃᓵᖕᓂᕐᖕᒥᖕᓄᑦ ᓇᓗᓁᒃᑯᑕᕆᓇᓱᐊᖅᓗᒋᑦ. 
6ᑖᒃᑯᐊ ᐃᑦᔪᕐᖕᓁᑦᑕᕆᐊᖃᖅᐳᑦ ᒎᑎᒥᖕᓄᑦ, ᓇᕐᕈᓇᖅᑎᑦᓯᓂᐊᕋᑎᒡᓗ ᒎᑎᒥ ᐊᑎᖓᓂᒃ, ᑖᒃᑯᐊ ᑐᓂᕐᕈᑎᒃᓴᓂᒃ ᐆᑕᒃᓴᓂᒃ ᐃᑯᐊᓚᑎᑦᓯᕙᖕᒪᑕ ᐊᑕᓂᕐᖕᒧᑦ, ᒎᑎᖓᑦᑕ ᓂᕿᒃᓴᖓᓂᒃ, ᑍᒤᒻᒪᑦ ᐃᑦᔪᕐᖕᓁᑦᓴᕆᐊᖃᖅᐳᑦ. 
7ᑐᓂᕐᕈᓯᖅᑎᑦᓯᔩᑦ ᓄᓕᐊᖅᑖᖅᑐᒃᓴᐅᓐᖏᓚᑦ ᐊᕐᖕᓇᒥᒃ ᑮᓇᐅᔭᓕᐅᕐᖕᓂᕐᖕᒧᑦ ᓄᓕᐊᒐᐅᕙᒃᑐᕕᓂᕐᖕᒥᒃ, ᐅᐃᖃᖅᓯᒪᔪᒥᒡᓘᓐᓃᑦ ᐅᕝᕙᓘᓐᓃᑦ ᐅᐃᒥᓂᒃ ᐊᕕᖃᑎᖃᖅᓯᒪᔪᒥᒃ, ᑐᓂᕐᕈᓯᖅᑎᑦᓯᔩᑦ ᒎᑎᒥᖕᓄᑦ ᐃᑦᔪᕐᖕᓁᑦᓴᕆᐊᖃᕐᖕᒪᑕ. 
8ᐃᑦᔪᕐᖕᓁᑎᓯᒋᒃ, ᒎᑎᑦᓯ ᓂᕿᒃᓴᖏᓐᓂᒃ ᐃᑯᐊᓚᑦᓯᓂᒃᑯᑦ ᑐᓂᕐᕈᓯᖃᑕᕐᖕᒪᑕ. ᐃᑦᔪᕐᖕᓁᓐᓂᖏᑦ ᐃᓱᒪᒋᑦᓯᐊᖅᓯᐅᒃ, ᐅᕙᖓ ᐊᑕᓂᖅ ᐃᑦᔪᕐᖕᓁᓐᓇᒪ, ᐃᓄᖁᑎᒃᑲᑦᑕᐅᖅ ᐃᑦᔪᕐᖕᓁᑎᓐᓂᐊᕆᕙᒃᑲ. 
9ᑐᓂᕐᕈᓯᖅᑎᑦᓯᔨᐅᑉ ᐸᓂᖓ ᐃᒻᒥᓂᒃ ᓇᕐᕈᓇᖅᓯᑎᑉᐸᑦ ᓂᐅᕕᐊᖑᓗᓂ ᓄᓕᐊᒐᐅᓕᖅᐸᑦ, ᐊᑖᑕᓂ ᑕᕝᕙ ᐅᐱᓐᓇᕈᓐᓃᖅᑎᑉᐹ; ᑖᓐᓇ ᐃᑯᐊᓪᓚᒃᑕᐅᔭᕆᐊᖃᖅᐳᖅ.
10ᑐᓂᕐᕈᓯᖅᑎᑦᓯᔨᑦ ᐊᖓᔪᖅᑳᖓᑦ, ᑖᓐᓇ ᐅᖅᓱᒧᑦ ᓂᐊᖁᐊᒍᑦ ᑯᕝᕕᕆᔭᐅᓯᒪᔪᖅ ᓂᕈᐊᖅᑕᐅᓂᕐᖕᒧᑦ, ᐊᑐᕈᓐᓇᖅᓯᑎᑕᐅᓯᒪᔪᖅᓗ ᑐᓂᕐᕈᓯᖅᑎᑦᓯᔩᑦ ᐊᓐᓄᕌᖏᓐᓂᒃ, ᓄᔭᕙᓪᓗᓐᖑᖅᑎᓯᒪᔭᕆᐊᖃᓐᖏᓚᖅ ᐊᓐᓄᕌᒥᓂᒡᓘᓐᓃᑦ ᐊᓕᒃᓯᓯᒪᔭᕆᐊᖃᓐᖏᓚᖅ ᕿᒃᓵᖕᓂᕐᖕᒧᑦ ᓇᓗᓁᒃᑯᑕᕆᓇᓱᐊᖅᓗᒋᑦ. 
11ᐃᒡᓗᒧᑦ ᑐᖁᖓᔪᖅᑕᓕᖕᒧᑦ ᐃᑎᖅᑐᒃᓴᐅᓐᖏᓚᖅ. ᐃᒻᒥᓂᒃ ᓴᓗᒤᓕᑎᖅᑐᒃᓴᐅᓐᖏᓚᖅ, ᑐᖁᖓᔪᖅ ᐊᑖᑕᒋᒐᓗᐊᕈᓂᐅᒃ ᐊᓈᓇᒋᒐᓗᐊᕈᓂᐅᒡᓘᓐᓃᑦ, 
12ᑐᐱᕐᖕᒥᒃ ᐃᑦᔪᕐᖕᓁᑐᕕᖁᑎᓐᓂᒃ ᓇᕐᕈᓇᖅᓯᑎᑦᓯᖁᓇᒍ ᑕᕝᕙᓐᖓᑦ ᐊᓂᓗᓂ ᑐᖁᖓᔪᖅᑕᓕᖕᒧᓪᓗ ᐃᑎᕐᖕᒥᓗᓂ ᐃᑦᔪᕐᖕᓇᖅᓯᑎᒃᑲᔭᕐᖕᒪᒍ, ᑖᓐᓇ ᓂᐊᖁᐊᒍᑦ ᐅᖅᓱᒥᒃ ᑯᕝᕕᕆᔭᐅᓯᒪᖕᒪᑦ ᓂᕈᐊᖅᑕᐅᓂᕐᖕᒥᒍᑦ ᒎᑎᒥᓄᑦ. ᐅᕙᖓ ᐊᑕᓂᐅᒐᒪ. 
13ᓄᓕᐊᖅᑖᕈᓂ, ᓄᓕᐊᖅᑖᕆᐊᖃᖅᐳᖅ ᐊᕐᖕᓇᒥᒃ ᐊᖑᒻᒧᑦ ᐊᒃᑐᖅᑕᐅᓚᐅᖅᓯᒪᖏᑐᒥᒃ. 
14ᓄᓕᐊᖅᑖᕆᔭᖓ ᐅᐃᒡᒐᕐᖕᓂᐅᔭᕆᐊᖃᓐᖏᓚᖅ, ᐊᕕᑕᐅᓂᑰᔭᕆᐊᖃᕋᓂᓗ, ᐊᒻᒪᓗ ᑮᓇᐅᔭᓕᐅᕋᓱᖕᓂᕐᖕᒧᑦ ᓄᓕᐊᒐᕕᓂᐅᔭᕆᐊᖃᓐᖏᓚᖅ, ᑭᓯᐊᓂ ᓄᓕᐊᖅᑖᕆᐊᖃᖅᐳᖅ ᐃᓅᖃᑎᒥᓂᑦ ᐱᔪᒥᒃ ᐊᕐᖕᓇᒥᒃ ᐊᖑᒻᒧᑦ ᐊᒃᑐᑕᐅᓯᒪᖏᑦᑐᒥᒃ. 
15ᑍᒫᒃ ᐱᔭᕆᐊᖃᖅᐳᖅ ᕿᑐᕐᖓᖏᑦ ᐃᑦᔪᕐᖕᓇᖅᑑᖁᓇᒋᑦ ᐃᓅᖃᑎᒥ ᐊᑯᕐᖓᓐᓂ. ᐅᕙᖓ ᐊᑕᓂᐅᒐᒪ, ᑖᓐᓇ ᐃᑦᔪᕐᖕᓁᑎᓯᒪᒐᒃᑯ.”
16ᐊᑕᓂᐅᑉ ᒨᓯᓯ ᐃᒫᒃ ᐅᖃᐅᑎᕚ, 
17“ᐂᕈᓂ ᐅᖃᐅᑎᒍᒃ: ‘ᑍᒪᓐᖓᓕᒫᖅ ᑭᖑᕚᑎᑦ ᑎᒥᒥᒃᑎᒍᑦ ᐱᐅᓯᖅᓘᑎᓖᑦ ᒎᑎᒧᑦ ᓂᕿᒃᓴᒥ ᑐᓂᕐᕈᓯᖅᑐᒃᓴᐅᓐᖏᓚᑦ. 
18ᓇᓪᓕᐊᑦ ᐱᐅᓯᖅᓘᑎᓕᒃ ᑐᓂᕐᕈᓯᖅᑎᑦᓯᔪᒃᓴᐅᓐᖏᓚᖅ: ᐃᒤᑦᑐᑦ; ᑕᐅᑐᖏᑦᑐᖅ, ᑐᓯᐊᑦᑐᖅᓘᓐᓃᑦ, ᑕᐅᑦᑐᖓᓘᓐᓃᑦ ᐱᐅᓯᖅᓱᖏᑦᑐᖅ, ᑎᒥᖓᓘᓐᓃᑦ ᐋᖅᑭᑦᓯᐊᖅᓯᒪᖏᑦᑐᖅ; 
19ᓇᓪᓕᐊᓪᓘᓐᓃᑦ ᐃᑎᒐᒥᒍᑦ ᐃᓚᑯᓕᒃ ᐊᒡᒐᒥᒍᓪᓘᓐᓃᑦ ᐃᓚᑯᓕᒃ, 
20ᓇᓪᓕᐊᓪᓘᓐᓃᑦ ᐱᕆᖓᔪᖅ, ᐱᕈᔪᐃᑦᑐᖅᓘᓐᓃᑦ, ᐃᔨᓗᒃᑐᖅᓘᓐᓃᑦ, ᐊᒥᖅᓗᒃᑐᖅᓘᓐᓃᑦ ᒪᕿᔪᓂᒡᓘᓐᓃᑦ ᐊᔪᐊᖅᑐᖅ, ᐃᒡᔪᐃᖅᓯᒪᔪᖅᓘᓐᓃᑦ. 
21ᐂᕈᓂᐅᑉ ᑐᓂᕐᕈᓯᖅᑎᑦᓯᔨᐅᑉ ᑭᖑᕚᖏᑦ ᐱᐅᓯᑐᖃᕐᖕᒥᑐᑦ ᐃᓕᖅᑯᓯᖃᖏᑦᑐᖅ ᐃᑭᑕᒃᓴᓂᒃ ᑐᓂᕐᕈᓯᖅᑎᑦᓯᔭᕆᐊᖃᓐᖏᓚᑦ ᐊᑕᓂᕐᖕᒧᑦ. ᑎᒥᒥᒍᑦ ᐱᐅᓯᖅᓱᖏᒻᒪᑦ, ᒎᑎᒥ ᓂᕿᒃᓴᖓᓂᒃ ᑐᓂᕐᕈᓯᕆᐊᖃᓐᖏᓚᖅ ᓇᔪᒐᖓᓅᕆᐊᖃᓐᖏᓚᖅᓗ. 
22ᑍᒤᑦᑐᑦ ᓂᕆᔪᓐᓇᖅᐳᑦ ᑐᓂᕐᕈᑎᕕᓂᕐᖕᓂᒃ ᒎᑎᒧᑦ, ᐃᑦᔪᕐᖕᓁᑦᑐᓂᒃ ᓂᕿᒃᓴᓂᒃ ᑐᓂᕐᕈᑕᐅᓯᒪᔪᓂᒃ, ᐊᒻᒪᓗ ᐃᑦᔪᕐᖕᓁᓐᓂᖅᓴᓂᒃ ᓂᕿᒃᓴᓂᒃ; 
23ᑎᒥᒥᒍᑦ ᐱᐅᓯᖅᓘᑎᖃᕋᒥ, ᐃᑦᔪᕐᖕᓁᑦᑐᕕᐅᑉ ᑕᓗᖅᔪᐊᖓᓄᑦ ᖃᒡᓕᔭᕆᐊᖃᓐᖏᓚᖅ, ᑐᓂᕐᕈᓯᖅᕕᒡᓘᓐᓃᑦ ᐅᐸᒋᐊᖃᓐᖏᓛ, ᓈᓚᖏᒃᑯᓂ ᐃᑦᔪᕐᖕᓁᑦᑐᕕᖁᑎᒐ ᐃᑦᔪᕐᖕᓇᓯᑎᓐᓂᐊᖅᐹ. ᐅᕙᖓ ᐊᑕᓂᐅᒐᒪ, ᑖᒃᑯᓂᖓᓗ ᐃᑦᔪᕐᖕᓁᑎᑦᓯᕗᖓ.’”
24ᑕᒪᒃᑯᓂᖓ ᒨᓯᓯᐅᑉ ᐂᕈᓂ ᐃᕐᖕᓂᖏᓪᓗ ᐄᓴᕅᓕᒥᐅᓕᒫᓪᓗ ᐅᖃᐅᑎᕔᑦ.
