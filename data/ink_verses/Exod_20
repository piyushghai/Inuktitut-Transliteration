1ᒎᑎᐅᓪᓗ ᐅᖃᐅᓰᑦ ᐅᑯᐊ ᐅᖃᐅᓯᕆᓚᐅᖅᐰᑦ, ᐅᖃᖅᓗᓂ, 
2“ᐅᕙᖓ ᐊᑕᓂᐅᕗᖓ ᒎᑎᓯ, ᐅᕙᖓ ᐃᑦᔨᑉᑎᒥᑦ ᐊᐅᓪᓚᖅᑎᓚᐅᖅᐸᑦᓯ ᑕᕝᕙᓐᖓᑦ ᓱᒃᑯᔨᐊᖑᕕᒋᓚᐅᖅᑕᑦᓯᓐᓂᑦ.
3ᐊᓯᓐᓂᒃ ᒎᑎᖃᖅᑐᒃᓴᐅᓐᖏᓚᓯ.
4ᓱᓇᑐᐃᓐᓇᕐᖕᒥᒃ ᓴᓇᔪᒃᓴᐅᓐᖏᓚᓯ ᐊᑦᔨᓕᐅᕆᓗᓯ ᕿᓚᖕᒥᐅᑕᕐᖕᒥᒃ ᓄᓇᒥᐅᑕᒥᒡᓘᓐᓃᑦ, ᐃᒪᕐᖕᒥᐅᑕᕐᖕᒥᒃ ᓄᓇᐅᑉ ᐊᑖᓂᕐᖕᒥᐅᑕᒥᒡᓘᓐᓃᑦ. 
5ᐹᒻᒪᒃᑎᖅᕕᖃᖅᑐᒃᓴᐅᓐᖏᓚᓯ ᒎᑎᓐᖑᐊᓕᐊᕆᓯᒪᔪᒥᒃ ᑐᒃᓯᐊᖅᕕᖃᕋᓱᐊᖅᑍᓕᓗᓯᓗ ᑍᒤᑦᑐᓂᒃ, ᐅᕙᖓ ᐊᑕᓂᖅ ᒎᑎᒋᕙᑦᓯᓐᖓ ᐊᓯᓐᓂᒃ ᐱᑕᖃᖏᒻᒪᑦ. ᓱᒋᐊᖅᓯᓂᐊᖅᐳᖓ ᐅᕙᓐᓂᒃ ᐆᒥᓱᒃᑐᓂᒃ ᑭᖑᕚᖏᓐᓂᒡᓗ, ᑭᖑᕚᕇᑦ ᐱᖓᔪᖏᑦ ᓯᑕᒪᖏᓪᓘᓐᓃᑦ ᑎᑭᓪᓗᒋᑦ. 
6ᐅᕙᓐᓂᒡᓕ ᓇᒡᓕᒍᓱᒃᑐᓄᑦ ᓇᒡᓕᒍᓱᖕᓂᓐᓂᒃ ᑕᑯᑎᑦᓯᓂᐊᖅᐳᖓ ᐱᖁᔭᓐᓂᒡᓗ ᓈᓚᒃᑐᓄᑦ ᑭᖑᕚᕇᑦ 1,000-ᓗᐊᖅᑐᑦ ᑎᑭᓪᓗᒋᑦ.
7ᐊᑕᓂᐅᑉ ᒎᑎᕕᑦ ᐊᑎᖓᓂᒃ ᐊᑐᕐᖕᓂᖅᓗᒃᑐᒃᓴᐅᓐᖏᓚᑎᑦ; ᐊᑕᓂᐅᑉ ᓱᒋᐊᖅᑍᓕᓂᐊᓐᖏᓛ ᓇᓪᓕᐊᑦ ᐊᑎᖓᓂᒃ ᐊᑐᕐᖕᓂᖅᓗᒃᑐᖅ.
8ᐅᓪᓗᖅ ᓴᐸᑎᐅᔪᖅ ᑲᒪᒋᑦᓯᐊᕈᒃ, ᐃᑦᔪᕐᖕᓁᑎᓪᓗᒍᓗ. 
9ᐅᓪᓗᓂᒃ ᐱᖓᓲᔪᖅᑐᓂᒃ ᐱᓇᓱᐊᒐᒃᓴᕐᖕᓂᒃ ᐱᓇᓱᐊᖅᑐᒃᓴᐅᕗᑎᑦ, 
10ᐅᓪᓗᓪᓕ 7-ᖓᓐᓂ ᐅᓪᓗᖅ ᑕᕾᖅᓯᖅᕕᒃᓴᖅ ᓇᓪᓕᐅᑎᕗᖅ ᐊᑕᓂᕐᖕᒧᑦ ᒎᑎᖕᓄᑦ ᑐᕌᖓᔪᖅ. ᐅᓪᓗᒥ ᑕᕝᕙᓂ ᑭᓇᓘᓐᓃᑦ ᓴᓇᔪᒃᓴᐅᓐᖏᓚᖅ ᕿᑐᕐᖓᑎᑦ, ᐱᔨᑎᓪᓗ ᐆᒪᔪᖁᑎᑎᓪᓘᓐᓃᑦ, ᓂᐅᕐᕈᐊᓪᓘᓐᓃᑦ ᓄᓇᑦᓯᓐᓄᑦ; 
11ᐅᓪᓗᓂᒃ ᐱᖓᓲᔪᖅᑐᓂᒃ ᐊᑕᓂᐅᑉ ᓄᓇᖅᔪᐊᖅ ᕿᓚᒡᓗ ᓴᓇᓚᐅᕐᖕᒪᒍ, ᐃᒪᖅᔪᐊᖅᓗ ᐃᒪᕐᖕᒥᐅᑕᓕᒫᓪᓗ, ᐅᓪᓗᓪᓕ 7-ᖓᓐᓂ ᑕᕾᖅᓯᓚᐅᖅᐳᖅ. ᑍᒤᒻᒪᑦ ᐊᑕᓂᐅᑉ ᓴᐸᑎ ᐅᓪᓗᓄᑦ ᐊᑦᔨᐅᑎᓐᓇᒍ ᓇᓗᓁᓚᐅᖅᐹ ᐃᑦᔪᕐᖕᓁᑎᓪᓗᒍᓗ.
12ᐊᑖᑕᖕᓂᒃ ᐊᓈᓇᖕᓂᒡᓗ ᑲᒪᑦᓯᐊᖅᑐᒃᓴᐅᕗᑎᑦ ᐊᑯᓂ ᐃᓅᖁᓪᓗᑎᑦ ᓄᓇᒥ ᐊᑕᓂᐅᑉ ᒎᑎᕕᑦ ᑐᓂᔭᖓᓂᒃ ᐃᓕᖕᓄᑦ.
13ᐱᔮᕆᓗᑎᑦ ᐃᓄᐊᖅᑐᒃᓴᐅᓐᖏᓚᑎᑦ.
14ᓄᓕᐊᕇᖕᓂᕐᖕᒥᒃ ᐊᓯᓐᓂᐊᖅᑐᒃᓴᐅᓐᖏᓚᑎᑦ.
15ᑎᒡᓕᒃᑐᒃᓴᐅᓐᖏᓚᑎᑦ.
16ᐃᓅᖃᑎᖕᓂᒃ ᓱᓕᖏᑦᑐᒧᑦ ᐅᖃᐅᓯᖃᖅᑐᒃᓴᐅᓐᖏᓚᑎᑦ.
17ᐃᓅᖃᑎᕕᑦ ᐃᒡᓗᖓᓂᒃ ᐃᒃᓯᒎᖅᑐᒃᓴᐅᓐᖏᓚᑎᑦ, ᓄᓕᐊᖓᓂᒡᓘᓐᓃᑦ ᐃᒃᓯᒎᖅᑐᒃᓴᐅᓐᖏᓚᑎᑦ, ᐱᔨᖓᓂᒡᓘᓐᓃᑦ, ᐆᒪᔪᖁᑎᖓᓂᒡᓘᓐᓃᑦ, ᓯᐅᑎᖅᑯᖅᑐᔪᖁᑎᖓᓂᒡᓘᓐᓃᑦ ᓱᓇᑐᐃᓐᓇᕐᖕᒥᒡᓘᓐᓃᑦ ᐃᓅᖃᑎᕕᑦ ᐱᒋᔭᖓᓂᒃ ᐱᔪᒪᕕᒡᔪᐊᖅᑐᒃᓴᐅᓐᖏᓚᑎᑦ.”
18ᐃᓄᐃᓪᓗ ᑲᓪᓕᖅ ᑎᑦᑐᓚᐅᓪᓗ ᓂᓪᓕᖅᑐᖅ ᑐᓴᕋᒥᑦᔪᒃ, ᖃᐅᒻᒪᓪᓚᒃᑐᖅᓗ ᑕᑯᓪᓗᒍ, ᖃᖅᑳᓗᒡᓗ ᐳᔫᖅᑐᖅ ᓴᔪᓕᖅᐳᑦ ᑲᑉᐱᐊᓱᖕᓂᕐᖕᒧᑦ ᐅᖓᓯᒋᔮᓂᓗ ᓇᖏᖅᓗᑎᒃ. 
19ᒨᓯᓯᒧᓪᓗ ᐅᖃᖅᐳᑦ, “ᐅᕙᑦᑎᓐᓄᑦ ᐅᖃᕈᕕᑦ ᓈᓚᖕᓂᐊᖅᐳᒍᑦ, ᑭᓯᐊᓂᓕ ᓯᕘᕋᕗᒍᑦ ᒎᑎᐅᑉ ᐅᖃᖅᕕᒋᒃᐸᑎᒍᑦ ᑐᖁᑐᐃᓐᓇᕆᐊᖃᕋᑦᑕ.”
20ᒨᓯᓯᐅᓪᓗ ᑭᐅᕔᑦ, “ᑲᑉᐱᐊᓱᖏᓪᓗᓯ, ᒎᑎ ᑕᒪᐅᓐᖓᖅᓯᒪᕗᖅ ᓱᖅᑯᐃᖅᓯᑦᓯᐊᖁᓪᓗᓯ, ᑖᑦᓱᒥᖓᓗ ᓯᕘᕋᓂᕐᖕᒧᑦ ᐊᔪᖅᑐᓕᖁᓇᑦᓯ.” 
21ᐃᓄᐃᓪᓕ ᓱᓕ ᐅᖓᓯᒃᑐᒥ ᓇᖏᑐᐃᓐᓇᓕᖅᐳᑦ, ᒨᓯᓯᓕ ᑭᓯᒥ ᓄᕗᔮᓗᖕᒧᑦ ᕿᕐᖕᓂᖅᑕᒧᑦ ᒎᑎᐅᑉ ᓇᔪᖅᑕᖓᓄᑦ ᖃᒡᓕᔪᓐᓇᖅᑐᑑᓚᐅᖅᐳᖅ.
22ᐊᑕᓂᖅᓗ ᐅᖃᖅᐳᖅ ᒨᓯᓯᒧᑦ, “ᐄᓴᕅᓕᒥᐅᓄᑦ ᐃᒫᒃ ᐅᖃᖅᑐᒃᓴᐅᕗᑎᑦ: ‘ᐃᓕᑦᓯ ᓇᖕᒥᓂᖅ ᑕᑯᓚᐅᖅᐳᓯ ᐅᖃᓪᓚᒃᑎᓪᓗᖓ ᕿᓚᖕᒥᑦ. 
23ᑍᒤᒻᒪᑦ ᓴᓂᓐᓃᑦᑐᒃᓴᒥᒃ ᒎᑎᓐᖑᐊᓕᐅᖅᑐᒃᓴᐅᓐᖏᓚᓯ ᓯᐅᓪᕕᕆᒥᒃ, ᒎᓗᒥᒡᓘᓐᓃᑦ ᓴᓇᔪᒃᓴᐅᖏᓐᓂᕗᓯ ᒎᑎᒃᓴᑦᓯᓐᓂᒃ. 
24ᓄᓇᒥᓕ ᑐᓂᕐᕈᓯᖅᕕᖕᒥᒃ ᓴᓇᓕᕆᑦᓯ ᐅᕙᓐᓄᑦ; ᑕᕝᕙᓂᓗ ᑐᓂᕐᕈᓯᖅᓗᓯ ᑐᓂᕐᕈᑎᓂᒃ ᐆᑕᒃᓴᓂᒃ ᑐᓂᕐᕈᑎᓂᒡᓗ ᖁᔭᓕᑦᔪᑎᒃᓴᓂᒃ, ᓰᐱᓂᒃ ᐃᒻᒧᒃᓯᐅᒐᓂᒡᓗ ᑐᓂᕐᕈᓯᖅᑐᒃᓴᐅᕗᓯ; ᓇᓂᑐᐃᓐᓇᖅ ᐊᑎᕐᖕᒪ ᐃᖅᑲᐅᒪᔭᐅᑦᔪᑎᒃᓴᖓᓂᒃ ᐱᑎᑦᓯᑐᐊᕈᒪ ᑕᕝᕙ ᑕᕝᕗᖓ ᕾᓂᐊᖅᐳᖓ ᓮᒻᒪᖅᑎᓪᓗᓯᓗ. 
25ᐅᔭᖅᑲᓂᒃ ᑐᓂᕐᕈᓯᖅᕕᓕᐅᕐᖕᓂᐊᕈᕕᑦ ᐅᕙᓐᓄᑦ, ᐃᓚᓐᖔᓯᒪᔪᓂᒃ ᐅᔭᖅᑲᓂᒃ ᑐᓂᕐᕈᓯᖅᕕᓕᐅᖅᑐᒃᓴᐅᓐᖏᓚᑎᑦ; ᓴᓇᕐᕈᑎᒥᒃ ᐃᓚᓐᖔᓯᑦᔪᑎᒥᒃ ᐊᑐᓕᕈᕕᑦ ᐅᔭᖅᑲᓄᑦ ᑕᕝᕙ ᐅᕙᓐᓄᑦ ᓇᕐᕈᓇᖅᓯᓗᓂ ᐊᑐᖅᑐᒃᓴᐅᔪᓐᓃᖅᐳᖅ. 
26ᑐᓂᕐᕈᓯᖅᕕᖕᒥᒃ ᓴᓇᔪᒃᓴᐅᓐᖏᓚᑎᑦ ᒪᔪᕋᐅᑎᓕᖕᒥᒃ, ᒪᔪᕋᕆᐊᓕᒃᑰᓕᕈᕕᑦ ᐊᓐᓄᕌᖃᖏᓐᓃᑦ ᓴᖅᑭᖁᓇᒍ.’”
