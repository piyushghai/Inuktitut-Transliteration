1ᔩᓱᓯᓕ ᑐᒃᓯᐊᖅᕕᒡᔪᐊᕐᖕᒥᑦ ᐊᓂᖕᒪᑦ, ᐃᓕᓐᓂᐊᖅᑎᖏᑕ ᐅᐸᒃᓗᒍ ᐅᖃᐅᑎᓕᖅᐹᑦ ᑐᒃᓯᐊᖅᕕᒡᔪᐊᑉ ᓴᓇᓯᒪᑦᓯᐊᕐᖕᓂᖓᓂ ᑕᑯᖁᓪᓗᒍ. 
2ᔩᓱᓯᐅᓪᓕ ᐅᖃᐅᑎᕔᑦ, “ᑕᒪᒃᑯᐊᓕᒫᑦ ᑕᑯᒥᓇᕐᖕᓂᖏᑦ ᑕᑯᒐᓗᐊᖅᑕᓯ, ᓱᓕᔪᒥᒃ ᐅᖃᐅᑎᕙᑦᓯ, ᑕᕝᕙᓃᑦᑐᑦ ᐅᔭᕅᑦ ᐃᓂᒥᓂ ᖃᓕᕇᒃᑐᖃᕈᓐᓃᕈᒫᖅᐳᑦ; ᐃᓘᓐᓇᓕᒫᖓ ᓯᖁᒥᑕᐅᔪᒫᕐᖕᒪᑦ.”
3ᔩᓱᓯᓕ ᐃᖏᒻᒪᑦ ᖃᖅᑲᒧᑦ ᐅᖅᓱᒃᓴᖅᑕᓕᖕᓂᒃ ᓇᐹᖅᑐᓕᖕᒧᑦ, ᐃᓕᓐᓂᐊᖅᑎᖏᑕ ᐅᐸᒃᐹᑦ ᑖᒃᑯᑐᐊᖑᓪᓗᑎᒃ, ᐊᐱᕆᓪᓗᒍ, “ᐅᖃᐅᑎᓚᐅᖅᑎᒍᑦ, ᑕᒪᒃᑯᐊ ᖃᖓ ᓇᓪᓕᐅᑎᔪᒫᖅᐸᑦ? ᖃᓄᖅᓗ ᑎᑭᕝᕕᒃᓮᑦ ᓇᓗᓁᒃᑯᑕᖃᕈᒫᖅᐸ? ᓄᓇᖅᔪᐊᓪᓗ ᐃᓱᓕᕝᕕᒃᓴᖓ?”
4ᔩᓱᓯᐅᑉ ᑭᐅᕔᑦ, “ᖃᐅᔨᓴᑦᓯᐊᕆᑦᓯ, ᑕᒻᒪᖅᑎᑕᐅᖁᓇᓯ ᓇᓪᓕᐊᓐᓄᑦ. 
5ᐅᓄᖅᑐᑦ ᐅᕙᓐᓂᒃ ᐱᑦᔪᑎᖃᕐᖕᓂᕋᖅᓗᑎᒃ ᑎᑭᑦᓱᒫᕐᖕᒪᑕ, ᐅᖃᖅᓗᑎᒃ, ‘᙭ᔅᑑᓯᐅᕗᖓ,’ ᐅᓄᖅᑐᓂᒡᓗ ᑕᒻᒪᖅᑎᑦᓯᔪᒫᖅᐳᑦ. 
6ᐅᓇᑕᖅᑐᓂᒡᓗ ᖃᓂᒋᔭᑦᓯᓐᓂ ᑐᓵᔪᒫᖅᐳᓯ, ᐅᖓᓯᒋᔭᑦᓯᓐᓂᓗ ᐅᓇᑕᖅᑐᑦ ᐅᖃᐅᓯᐅᓂᖏᓐᓂᒃ ᑐᓴᔪᒫᖅᐳᓯ; ᑲᑉᐱᐊᓱᒃᑍᓕᒋᑦᓯᓕ; ᑍᒤᑦᑐᖃᕆᐊᖃᕐᖕᒪᑦ, ᑭᓯᐊᓂᓕ ᑕᒪᒃᑯᐊ ᓇᓗᓁᖅᓯᓐᖏᓚᑦ ᓯᓚᖅᔪᐊᑉ ᓇᒡᒐᑎᒃᓴᖓᓂᒃ. 
7ᐃᓅᖃᑎᒌᒡᔪᐊᑦ ᐅᓇᑕᕈᒫᖅᐳᑦ ᐃᓅᖃᑎᒌᒡᔪᐊᓄᑦ ᐊᓯᒥᖕᓄᑦ, ᐊᖓᔪᖅᑲᐅᕖᓪᓗ ᐊᖓᔪᖅᑲᐅᕕᖕᓄᑦ ᐊᓯᒥᖕᓄᑦ ᐅᓇᑕᖃᑦᑕᐅᑎᔪᒫᕆᕗᑦ, ᑳᖕᓇᖅᑐᖅᔪᐊᖃᕈᒫᖅᐳᖅᓗ ᓇᓂᑐᐃᓐᓇᖅ ᓄᓇᓗ ᓇᐅᒃᑯᑐᐃᓐᓇᖅ ᓴᔪᒃᐱᓗᖃᑦᑕᕈᒫᖅᐳᖅ. 
8ᑕᒪᒃᑯᐊᓕ ᐊᕐᖕᓇᐅᑉ ᐃᕐᖕᓂᓱᓕᖅᑑᑉ ᐃᒃᐱᖕᓂᐊᓕᕐᖕᓂᖓᑐᑦ ᑍᒤᑐᐃᓐᓇᖅᐳᑦ.
9ᑭᖑᓂᖓᒍᑦ ᑎᒍᔭᐅᔪᒫᖅᐳᓯ ᑲᑉᐱᐊᓇᖅᑐᒦᑎᑕᐅᓗᓯ, ᑐᖁᑕᐅᓗᓯᓗ; ᐃᓅᖃᑎᒌᒡᔪᐊᓕᒫᓄᑦ ᐆᒥᒋᔭᐅᔪᒫᖅᐳᓯ ᐱᑦᔪᑎᒋᓗᖓ. 
10ᑍᒤᑦᑐᒦᓕᖅᑎᓪᓗᓯ ᐅᓄᖅᑐᑦ ᐅᒃᐱᕐᖕᓂᕐᖕᒥᒃ ᓴᐱᓕᕈᒫᖅᐳᑦ; ᐃᒻᒥᖕᓄᓪᓗ ᐱᔭᐅᒃᑲᖃᑦᑕᐅᑎᔪᒫᖅᐳᑦ, ᐃᒻᒥᖕᓄᓪᓗ ᐆᒥᒋᖃᑦᑕᐅᑎᓕᖅᓗᑎᒃ. 
11ᒎᑎᒧᓪᓗ ᐅᖃᖅᑎᐅᓐᖑᐊᖅᑐᑦ ᓱᓕᖏᑦᑐᑦ ᓴᖅᑭᑦᓱᒫᖅᐳᖅ ᐅᓄᖅᑐᓪᓗ ᑕᒻᒪᖅᑎᑦᓱᒫᖅᐰᑦ. 
12ᐊᔪᖅᑐᓕᓂᐅᓪᓗ ᐱᕙᓪᓕᐊᓂᖓᓄᑦ, ᐃᓄᐃᑦ ᓇᒡᓕᖕᓂᖏᑦ ᓂᒡᓕᕙᓪᓕᐊᓕᕈᒫᖅᐳᑦ. 
13ᐅᒃᐱᕐᖕᓂᒥᒡᓕ ᑎᒍᒥᐊᖏᓐᓇᖅᓗᓂ ᐃᓱᐊᓄᑦ ᑎᑭᑦᑐᖅ ᑖᓐᓇ ᐱᐅᓕᔭᐅᔪᒫᖅᐳᖅ. 
14ᐅᖃᐅᓰᓪᓗ ᑐᓴᕈᒥᓇᖅᑐᑦ ᒎᑎᐅᑉ ᐊᑕᓂᐅᕕᖓᓂᒃ ᐅᖃᐅᓯᓖᑦ ᐊᔪᕆᖅᑐᐃᑦᔪᑕᐅᔪᒫᖅᐳᑦ ᓄᓇᖅᔪᐊᓕᒫᒥ ᓇᓂᑐᐃᓐᓇᖅ, ᓱᓕᓂᖓᓗ ᓴᖅᑭᑎᑕᐅᓗᓂ ᐃᓅᖃᑎᒌᒡᔪᐊᓄᑦ; ᑕᕝᕙ ᓯᓚᖅᔫᑉ ᓇᒡᒐᑖ ᓇᓪᓕᐅᑎᔪᒫᖅᐳᖅ.”
15“ᑕᑯᒍᑦᓯ ᑐᒃᓯᐊᖅᕕᒡᔪᐊᑉ ᑕᑯᒥᓁᑦᑐᖅᔪᐊᒥᒃ ᐃᓕᓯᕕᐅᓂᖓᓂᒃ ᐱᔪᖃᓛᖅᑐᒥᒃ ᒎᑎᐅᑉ ᐅᖃᖅᑎᖓᑕ ᑖᓂᐊᓕᐅᑉ ᐅᖃᐅᓯᕆᓯᒪᔭᖓᓂᒃ, ᐃᑦᔪᕐᖕᓁᑦᑐᕕᖕᒦᑦᑐᒥᒃ [ᐊᑐᐊᖅᓯᔫᑉ ᑐᑭᓯᔭᕆᐊᖃᖅᑕᖓ ᖃᓄᖅᓗ ᑐᑭᖃᕐᖕᒪᖔᑦ], 
16ᑕᕝᕙ ᔫᑎᐊᒦᑦᑐᑦ ᕿᒫᔭᕆᐊᖃᓕᕈᒫᖅᐳᑦ ᖃᖅᑲᓄᑦ; 
17ᐃᒡᓘᑉ ᖄᖓᓃᑦᑐᖅ ᐱᖁᑎᒥᓂᒃ ᐊᖏᕐᕋᒥᓂᑦ ᐂᒃᓯᕋᓱᒃᑍᓕᓕ; 
18ᐱᕈᖅᓰᕕᖕᒦᑦᑐᖅᓗ ᐊᖏᕐᕋᒥᓄᑦ ᐅᓕᒡᔪᐊᒥᓂᒃ ᐂᒃᓯᕋᓱᒃᑍᓕᓕ. 
19ᐊᒃᓱᐊᓗᒃ ᑲᑉᐱᐊᓇᕈᒫᖅᐳᖅ ᐊᕐᖕᓇᓄᑦ ᓯᖕᒊᔪᓄᑦ ᒥᑭᔪᓛᓂᒡᓗ ᕿᑐᕐᖓᓕᖕᓄᑦ! 
20ᒎᑎᒧᑦ ᑐᒃᓯᐊᕆᑦᓯ ᕿᒫᕕᒃᓴᓯ ᐅᑭᐅᒥ ᓇᓪᓕᐅᑎᖁᓇᒍ ᓴᐸᑎᒥᓘᓐᓃᑦ. 
21ᑲᑉᐱᐊᓇᖅᑐᖅ ᑕᒪᓐᓇ ᐊᑦᔨᖃᕐᖕᓂᐊᖏᒻᒪᑦ ᐊᑐᖅᓯᒪᔭᑦᓯᓐᓂᑦ, ᓯᓚᖅᔫᑉ ᐱᒋᐊᕐᖕᓂᖓᓂᑦ ᐅᓪᓗᒥᒧᑦ ᑎᑭᓪᓗᒍ, ᐊᑦᔨᖃᕐᖕᓂᐊᕋᓂᓗ ᑕᒪᑐᒪ ᑭᖑᕐᖓᒍᑦ. 
22ᐅᓪᓗᐃᓪᓕ ᒎᑎᐅᑉ ᓁᒡᓕᒋᐊᓐᖏᑐᐊᖅᐸᒋᑦ, ᓇᓪᓕᐊᓐᓂᒡᓘᓐᓃᑦ ᐃᓄᖕᒥᒃ ᐊᓐᓇᒃᑐᖃᕋᔭᓐᖏᓚᖅ; ᓂᕈᐊᖅᓯᒪᔭᓂᓕ ᐱᑦᔪᑎᒋᓪᓗᒋᑦ ᒎᑎᐅᑉ ᐅᓪᓗᐃᑦ ᓁᒡᓕᒋᐊᕈᒫᖅᐰᑦ.
23ᓇᓪᓕᐊᓐᓄᓪᓕ ᐅᖃᐅᔭᐅᒍᑦᓯ, ‘ᑕᑯᒋᑦ ᐅᓇ ᑕᕝᕙ ᙭ᔅᑑᓯ!’ ᐅᕝᕙᓗ ‘ᐅᓇ ᑕᕝᕙ!’ ᑍᒤᓕᔪᑦ ᐅᒃᐱᕆᓂᐊᕋᓯᒋᒃ. 
24᙭ᔅᑑᓯᐅᓂᕋᖅᑐᑦ ᓱᓕᖏᑦᑐᑦ, ᐱᔪᖃᓛᖅᑐᒥᒡᓗ ᒎᑎᒧᑦ ᐅᖃᖅᑎᐅᓐᖑᐊᖅᑐᑦ ᓱᓕᖏᑦᑐᑦ ᓴᖅᑭᑦᓱᒫᕐᖕᒪᑕ; ᐊᖏᔪᓂᒡᓗ ᑲᒪᓇᖅᑐᓕᖃᑦᑕᖅᓗᑎᒃ ᓇᓗᓁᒃᑯᑕᕐᖕᓂᒡᓗ ᓴᖅᑭᔮᖅᑎᑦᓯᔪᒫᕐᖕᒪᑕ, ᑕᒻᒪᖅᑎᑦᓯᓇᓱᐊᖅᓗᑎᒃ, ᐊᒡᓛᑦ ᓂᕈᐊᖅᑕᐅᒪᔪᑦ ᐊᔪᕐᖕᓇᖏᑉᐸᑕ ᑕᒻᒪᖅᑎᓐᓇᓱᐊᖅᓗᒋᑦ. 
25ᑕᑯᒋᑦ, ᑕᒪᒃᑯᓂᖓ ᐅᖃᐅᑎᕙᑦᓯ ᓯᕗᓂᖓᒍᑦ, ᓱᓕ ᐊᑐᓚᐅᖅᑎᓐᓇᒋᑦ.
26ᐅᕝᕙᓗ, ᐅᖃᐅᑦᔭᐅᒍᑦᓯ, ‘ᑕᑯᒋᑦ, ᐃᓄᖃᖏᑦᑐᒦᑉᐳᖅ,’ ᑕᕗᓐᖓᖅᑍᓕᒋᑦᓯ; ᐅᕝᕙᓗ ᐅᖃᖅᐸᑕ, ‘ᑕᑯᒋᑦ, ᐅᕙᓂ ᐃᒡᓗᕈᓯᕐᖕᒥ ᐃᔨᖅᓯᒪᕗᖅ,’ ᐅᒃᐱᕆᓂᐊᕋᓯᒋᒃ. 
27ᓲᖅᓗ ᕿᓚᖕᒥ ᖃᐅᒻᒪᓪᓚᒃ ᐃᑳᓲᖑᖕᒪᑦ ᓯᕿᓂᐅᑉ ᓄᐃᕕᐊᓂᑦ ᓂᐱᕕᐊᓄᑦ, ᑍᒤᑦᓱᒫᕆᕗᖅ ᐃᓅᑉ ᐃᕐᖕᓂᖓ ᑎᑭᓕᕈᓂ.
28ᓇᓂᓕᒫᖅ ᑐᖁᖓᔪᖃᓕᕌᖓᑦ, ᑎᖕᒥᐊᖅᔪᐊᑦ ᓂᕿᑐᓲᑦ ᑎᒥᕕᓂᕐᖕᒧᑦ ᑲᑎᓲᖑᕗᑦ.”
29“ᐅᓪᓗᐃᑦ ᑲᑉᐱᐊᓇᖅᑐᑦ ᑭᖑᓂᑦᓯᐊᖓᒍᑦ, ᓯᕿᓂᖅ ᑖᖅᓯᔪᒫᖅᐳᖅ, ᑕᖅᑭᖅᓗ ᖃᐅᒪᔪᓐᓃᕈᒫᖅᐳᖅ, ᐅᓪᓗᕆᐊᓪᓗ ᕿᓚᖕᒥᑦ ᑲᑕᒍᒫᖅᐳᑦ, ᓯᓚᐅᓪᓗ ᐱᔪᓐᓇᕐᖕᓂᖏᑦ ᐃᓂᒋᔭᒥᓂ ᓴᔪᒃᐱᓗᒍᒫᖅᐳᑦ. 
30ᑕᕝᕙ ᐃᓅᑉ ᐃᕐᖕᓂᖓᑕ ᓇᓗᓁᒃᑯᑕᖓ ᕿᓚᖕᒥᑦ ᓴᖅᑭᑦᓱᒫᖅᐳᖅ; ᐃᓄᐃᓪᓗ ᐃᓘᓐᓇᑦᓯᐊᑎᒃ ᓄᓇᖅᔪᐊᕐᖕᒦᑦᑐᑦ ᕿᐊᓕᕈᒫᖅᐳᑦ, ᑕᑯᓕᕈᑎᒃ ᐃᓅᑉ ᐃᕐᖕᓂᖓᓂᒃ ᑎᑭᓕᖅᑐᒥᒃ ᕿᓚᐅᑉ ᓄᕗᔭᖏᑎᒍᑦ ᐱᔪᓐᓇᖅᑐᖅᔪᐊᒥᒃ ᓂᖅᑐᕐᖕᓇᖅᑐᖅᔪᐊᕐᖕᒥᒡᓗ. 
31ᑕᕝᕙ ᑎᑦᑐᓚᐅᑎᖅᔪᐊᑦ ᓂᐱᖏᑦ ᓂᓪᓕᕈᒫᖅᐳᑦ, ᐂᖏᓕᖁᑎᓂᓗ ᑎᓕᔪᒫᖅᐰᑦ ᓄᓇᖅᔪᐊᓕᒫᒧᑦ ᓄᓇᐅᑉ ᐊᓄᕌᖅᕕᒋᓲᖏᓐᓄᑦ ᓯᑕᒪᓄᑦ, ᑖᒃᑯᐊᓗ ᑲᑎᑦᓯᔪᒫᖅᐳᑦ ᑖᑦᓱᒪ ᓂᕈᐊᖅᓯᒪᔭᖏᓐᓂᒃ ᓄᓇᐅᑉ ᐃᓱᐊᓂᑦ ᐃᓱᐊᓄᑦ.”
32“ᐃᓕᓴᐅᑎᖃᓚᐅᕆᑦᓯ ᓇᐹᖅᑐᒥᒃ ᐱᒋᓕᖕᓂᒃ ᐸᐅᕐᖓᓕᖕᒥᒃ; ᐊᕙᓚᖓᔪᖏᑦ ᐱᕈᓕᕌᖓᑕ ᑐᖑᔪᖅᓯᓪᓗᑎᒃ ᐅᖃᐅᔭᖅᑖᖅᐸᓪᓕᐊᓕᕌᖓᑕᓗ, ᖃᐅᔨᒪᓕᖅᐸᒃᐳᓯ ᐊᐅᔭᓪᓚᕆᓐᖑᓯᖕᒪᑦ. 
33ᑍᒫᒃᑕᐅᖅ, ᑕᒪᒃᑯᐊᓕᒫᑦ ᑕᑯᓕᕈᑦᓯᒋᒃ, ᖃᐅᔨᒪᓂᐊᖅᐳᓯ ᓯᓚᖅᔫᑉ ᐃᓱᐊ ᖃᓂᑦᑑᓕᕐᖕᒪᑦ, ᐱᒋᐊᑐᐃᓐᓇᕆᐊᖃᓕᖅᓗᓂ. 
34ᓱᓕᔪᒥᒃ ᐅᖃᐅᑎᕙᑦᓯ, ᑕᒪᒃᑯᐊ ᓇᓪᓕᐅᑦᑐᒃᓴᓕᒫᑦ ᓇᓪᓕᐅᑎᔪᒫᖅᐳᑦ ᒫᓐᓇ ᑭᖑᕚᖑᖃᑎᒌᑦ ᒪᑯᐊ ᓄᖑᓚᐅᖅᑎᓐᓇᒋᑦ. 
35ᕿᓚᒡᓗ ᓄᓇᓗ ᓄᖑᔪᒫᖅᐴᒃ; ᐅᖃᐅᓯᒃᑲᓕ ᓄᖑᔪᒫᓐᖏᓚᑦ.”
36“ᑭᓇᒥᒡᓘᓐᓃᑦ ᖃᐅᔨᒪᔪᖃᓐᖏᓚᖅ, ᓯᓚᖅᔫᑉ ᓇᒡᒐᑎᒃᓴᖓᑕ ᐅᓪᓗᖓᓂᒃ ᐃᑲᕐᕋᖓᓂᒡᓘᓐᓃᑦ; ᐂᖏᓖᑦ ᐊᒡᓛᑦ ᕿᓚᖕᒦᑦᑐᑦ ᖃᐅᔨᒪᖏᓐᓂᕗᑦ, ᐃᕐᖕᓂᐅᓪᓘᓐᓃᑦ ᖃᐅᔨᒪᖏᓐᓂᕚ, ᐊᑖᑕᒪ ᑭᓯᒥ ᖃᐅᔨᒪᕚ. 
37ᐃᓅᑉ ᐃᕐᖕᓂᖓᑕ ᑎᑭᕝᕕᒃᓴᖓ ᐊᑦᔨᖃᕈᒫᖅᐳᖅ, ᓄᐊᖅ ᐃᓅᑎᓪᓗᒍ ᐱᐅᓯᕆᔭᐅᓚᐅᖅᑐᑎᑐᑦ. 
38ᐅᓕᕕᒡᔪᐊᑉ ᓯᕗᓂᖓᒍᑦ ᐃᓄᐃᑦ ᓂᕆᓚᐅᖅᐳᑦ ᐃᒥᖅᓗᑎᒡᓗ, ᓄᓕᐊᓂᒃᐳᑦ ᐅᐃᓂᒡᓗᑎᒡᓗ, ᐅᓪᓗᖅ ᓄᐊᑉ ᐃᑎᖅᕕᐊ ᐅᒥᐊᖅᔪᐊᒧᑦ ᑎᑭᓪᓗᒍ; 
39ᖃᐅᔨᒪᓚᐅᓐᖏᓚᓪᓗ ᐅᓕᕕᒃᔪᐊᕐᖕᒧᑦ ᑎᑭᑕᐅᖅᑳᕋᑎᒃ ᑕᒪᕐᖕᒥᒡᓗ ᓄᖑᑕᐅᓚᐅᖅᐳᑦ, ᑍᒤᑦᓱᒫᕆᕗᖅ ᐃᓅᑉ ᐃᕐᖕᓂᖓᑕ ᑎᑭᕝᕕᒃᓴᖓᓂ. 
40ᑕᒪᓐᓇ ᓇᓪᓕᐅᑎᒃᐸᑦ ᐊᖑᑏᒃ ᒪᕐᕉᒃ ᐱᕈᖅᓰᕕᖕᒦᑦᓱᒫᖅᐴᒃ; ᐂᑉᐹ ᐊᐅᓪᓚᕈᑦᔭᐅᔪᒫᖅᐳᖅ ᐂᑉᐹᓕ ᕿᒪᒃᑕᐅᓗᓂ. 
41ᐊᕐᖕᓈᒃ ᒪᕐᕉᒃ ᓂᐊᖂᔭᒃᓴᓂᒃ ᓯᖅᑲᓪᓕᑎᑦᓯᕕᖕᒦᑦᓱᒫᖅᐴᒃ; ᐂᑉᐹ ᐊᐅᓪᓚᕈᑦᔭᐅᔪᒫᖅᐳᖅ, ᐂᑉᐹᓕ ᕿᒪᒃᑕᐅᓗᓂ. 
42ᑍᒤᒻᒪᑦ ᖃᐅᔨᓴᑦᓯᐊᕆᑦᓯ, ᐊᑕᓂᑦᓯ ᑎᑭᕝᕕᒃᓴᖓ ᐅᓪᓗᖅ ᖃᐅᔨᒪᖏᓐᓇᑦᓯᐅᒃ. 
43ᐅᓇ ᑐᑭᓯᓯᐅᒃ; ᐃᒡᓗᖃᖅᑐᖅ ᖃᐅᔨᒪᒍᓂ ᑎᒡᓕᒃᑎᐅᑉ ᑎᒡᓕᒋᐊᖅᑐᖅᕕᒋᒐᔭᖅᑕᖓᓂᒃ, ᑖᓐᓇ ᐱᒑᕋᔭᖅᐳᖅ ᑎᒡᓕᒃᑎ ᐃᑎᖁᓇᒍ ᐃᒡᓗᒥᓄᑦ. 
44ᑍᒤᒻᒪᑦ ᐃᓕᑦᓯᑦᑕᐅᖅ ᐅᐸᓗᖕᒊᖅᓯᒪᔪᒃᓴᐅᕗᓯ; ᐃᓅᑉ ᐃᕐᖕᓂᖓ ᑎᑭᑦᓱᒫᕐᖕᒪᑦ ᐃᑲᕐᕋᒥ ᓂᕆᐅᒡᕕᒋᓐᖏᑕᑦᓯᓐᓂ.”
45“ᑭᓇᓖ? ᓱᖁᓯᔪᐃᑦᑑᓪᓗᓂ ᓯᓚᑐᓪᓗᓂᓗ ᐱᔨᐅᕚ? ᑖᓐᓇᐅᕗᖅ ᐊᖓᔪᖅᑳᖓᑕ ᐊᖓᔪᖅᑳᖑᖅᑎᑕᖓ ᐱᔨᐅᖃᑎᖏᓐᓄᑦ, ᓂᕿᒃᓴᖏᓐᓂᒃ ᑐᓂᓯᖃᑦᑕᖁᓪᓗᒍ ᑐᓂᓯᕕᒃᓴᖓ ᓇᓪᓕᐅᑎᔭᕌᖓᑦ. 
46ᑖᓐᓇ ᐱᔨ ᐊᖏᔪᒥᒃ ᖁᕕᐊᓱᒍᑎᒃᓴᖃᕋᔭᖅᐳᖅ, ᑎᑭᑕᐅᒍᓂ ᐊᖓᔪᖅᑳᒥᓄᑦ ᑍᒤᓕᐅᑦᓯᐊᖅᑎᓪᓗᒍ! 
47ᓱᓕᔪᒥᒃ ᐅᖃᐅᑎᕙᑦᓯ, ᑖᓐᓇ ᐊᖓᔪᖅᑳᖓᑕ ᐊᖓᔪᖅᑳᓐᖑᖅᑎᓐᓂᐊᖅᐹ ᐱᖁᑎᓕᒫᒥᓄᑦ. 
48ᐱᔨᑦᓯᐊᕙᐅᖏᑦᑐᖅᓕ ᐃᓱᒪᓕᕈᓂ, ‘ᐊᖓᔪᖅᑳᕋ ᓱᓕ ᐊᑯᓂᐊᓗᒃ ᑎᑭᑦᔮᓐᖏᓚᖅ,’ 
49ᐱᔨᐅᖃᑎᓂᓗ ᐋᓐᓂᖅᓯᓕᖅᐸᒋᑦ, ᓂᕆᖃᑎᖃᓕᖅᓗᓂᓗ ᐃᒥᖃᑎᖃᖅᓗᓂᓗ ᐋᖓᔮᖅᑎᓂᒃ. 
50ᑕᕝᕙ ᐱᔨᐅᑉ ᐊᖓᔪᖅᑳᖓ ᑎᑭᓐᓂᐊᖅᐳᖅ ᐅᓪᓗᖕᒥ ᑖᑦᓱᒪ ᐱᔨᐅᑉ ᓂᕆᐅᒡᕕᒋᓐᖏᑕᖓᓂ ᐃᑲᕐᕋᒥᓗ ᖃᐅᔨᒪᓐᖏᑕᖓᓂ. 
51ᑕᕝᕙ ᐊᖓᔪᖅᑳᖓᑕ ᓱᒋᐊᖅᓗᒍ ᐃᒋᓐᓂᐊᖅᐹ, ᑕᒃᑯᕐᖕᒨᖅᑐᑦ ᓱᒋᐊᖅᑕᐅᕕᒋᔭᖓᓄᑦ; ᑕᕝᕙᓂ ᕿᐊᓂᖃᕈᒫᖅᐳᑦ ᑮᒻᒥᔪᐊᓘᓗᑎᒡᓗ.”
