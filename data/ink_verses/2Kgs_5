1ᓁᒪᓐ ᐊᖓᔪᖅᑳᖑᓚᐅᖅᐳᖅ ᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦᑕ ᐅᓇᑕᖅᑐᒃᓴᖁᑎᖏᓐᓄᑦ, ᐊᔪᖏᑦᑐᐊᓘᓂᖓ ᐊᖓᔪᖅᑳᖅᔪᐊᖓᑕ ᖃᐅᔨᒪᖕᒪᒍ ᐅᐱᒋᔭᐅᑦᓯᐊᓚᐅᖅᐳᖅ, ᑖᑦᓱᒪ ᐊᐅᓚᓯᑦᓯᐊᕐᖕᓂᖓᓄᑦ ᓯᕆᐊᒥᐅᑦ ᐅᓇᑕᖅᓗᑎᒃ ᐊᑕᓂᕐᖕᒧᑦ ᓵᓚᖃᖅᑎᑕᐅᓯᒪᖕᒪᑕ, ᑲᑉᐱᐊᑍᑦᑑᓪᓗᓂ ᐅᓇᑕᖅᑎᐅᓚᐅᕐᖕᒪᑦ, ᑭᓯᐊᓂ ᐋᓐᓂᐊᖃᓚᐅᖅᐳᖅ ᐅᕕᓂᖓ ᑲᐱᐊᒋᔭᐅᔪᒥᒃ ᐸᖅᑎᓕᓚᐅᕐᖕᒪᑦ. 
2ᓯᕆᐊᒥᐅᑦ ᐅᓇᑕᖅᑏᑦ ᐅᓇᑕᕆᐊᖅᓯᒪᓪᓗᑎᒃ ᐄᓴᕅᓕᒥᐅᓂᒃ ᐊᖏᕐᕋᐅᑦᔨᓚᐅᕐᖕᓂᖅᐳᑦ ᓂᕕᐊᖅᓵᒥᒃ, ᓁᒪᓐᓗ ᓄᓕᐊᖓᑕ ᐱᔨᑲᑖᒃᑕᕆᓚᐅᖅᐹ. 
3ᓂᕕᐊᖅᓵᖅ ᐱᓯᒪᔨᒋᓕᖅᑕᒥᓄᑦ ᐅᖃᖅᐳᖅ, “ᐊᖓᔪᖅᑳᕋ ᑕᑯᔭᖅᑐᕈᓐᓇᕈᓂ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓂᒃ ᓴᒥᐊᕆᐊᒦᑦᑐᒥᒃ ᐅᕕᓂᖅᓗᒍᑎᐊᓗᐊ ᐋᖅᑭᒃᑕᐅᔪᓐᓇᖅᑑᒐᓗᐊᖅ.” 
4ᓁᒪᓐ ᐊᑕᓂᕐᖕᒥᓂᒃ ᑕᑯᔭᖅᑐᖅᐳᖅ ᐅᖃᐅᑎᓪᓗᓂᐅᒡᓗ ᓂᕕᐊᖅᓵᑉ ᐄᓴᕅᓕᒥᐅᑕᐅᑉ ᐅᖃᖅᑕᕕᓂᖓᓂᒃ. 
5ᓯᕆᐊᒥᐅᑦ ᐊᖓᔪᖅᑳᖅᔪᐊᖓᑦᑕ ᐅᖃᐅᑎᕚ, “ᐃᓱᒪᖅᓱᕋᕕᑦ ᑕᐅᕗᓐᖓᐅᓂᐊᓕᖅᐳᑎᑦ, ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦ ᑎᑎᕋᖅᕕᒋᓂᐊᖅᐸᕋ.” ᑕᕝᕙ ᓁᒪᓐ ᐊᐅᓪᓚᖅᐳᖅ ᓇᒃᓴᖅᓗᓂᓗ, 30,000-ᓂᒃ ᓯᐅᓪᕕᕆᓂᒃ, 6,000-ᓂᒃ ᑮᓇᐅᔭᓂᒃ ᒎᓗᓂᒃ, ᐊᓐᓄᕌᓂᒡᓗ 10-ᐃᖅᑐᖅᓗᓂ ᐊᓯᑦᔨᖃᑦᑕᐅᑎᐅᓪᓗᐊᖅᑐᓂᒃ. 
6ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᑎᑎᖅᑲᑦ ᓇᒃᓴᖅᑕᖏᑦ ᐃᒫᒃ ᐅᖃᖅᓯᒪᕗᑦ, “ᑎᑎᕋᖅᑕᓐᓄᑦ ᐃᓚᐅᑎᑦᓯᕗᖓ ᑭᒡᒐᓐᓂᒃ ᓁᒪᓐᒥᒃ ᐃᓕᑦᓯᓐᓄᑦ ᐋᖅᑭᒃᑕᐅᖁᓪᓗᒍ ᐅᕕᓂᖅᓘᑎᒋᔭᖓᓂᒃ ᐸᖅᑎᕐᖕᓂᕐᖕᒥᑦ.” 
7ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦᑕ ᑎᑎᖅᑲᑦ ᐅᖃᓕᒫᕇᕋᒥᒋᑦ ᐊᓐᓄᕌᓂ ᐊᓕᒃᐰᑦ, ᐅᖃᖅᓗᓂᓗ, “ᒎᑎᐅᒐᒫ? ᑐᖁᑎᑦᓯᓚᐅᖅᓗᖓ ᐆᒻᒪᖅᑎᑦᓯᒃᑲᓐᓂᕈᓐᓇᖅᐳᖔ? ᖃᓄᐃᒻᒪᓂᓐᓇ ᐅᕕᓂᖅᓗᒃᑐᒥᒃ ᐸᖅᑎᖅᑐᒥᒃ ᐋᖅᑭᒃᑕᐅᖁᔨᓪᓗᓂ ᐅᕙᓐᓄᑦ ᑎᓕᓯᕙ? ᑕᑯᒋᑦ ᐅᕙᓐᓄᓂᓐᓇ ᐂᕙᑦᔪᑎᒃᓴᖅᓯᐅᑐᐃᓇᖅᑐᖅ!” 
8ᐃᓔᓴ ᒎᑎᐅᑉ ᐃᓄᖁᑎᖓ ᑐᓴᕋᒥ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖓᑦ ᐊᓐᓄᕌᒥᓂᒃ ᐊᓕᒃᓯᖕᒪᑦ, ᐅᖃᐅᑦᔭᐅᒃᑲᖅᐹ ᐃᒫᒃ, “ᖃᓄᐃᒻᒪᑦ ᐊᓐᓄᕌᑎᑦ ᐊᓕᒃᐱᒌᑦ? ᑍᓐᓇ ᐊᖑᑦ ᐅᕙᓐᓄᑦ ᕾᑎᑕᐅᓚᐅᖅᓕ ᖃᐅᔨᓂᐊᕐᖕᒪᑦ ᒎᑎᒧᑦ ᐅᖃᖅᑎᑕᖃᕐᖕᓂᖓᓂᒃ ᐄᓴᕅᓕᒥᐅᓂ.” 
9ᐊᓱᐃᓛᒃ ᓁᒪᓐ ᕿᒧᒃᓯᐅᑎᒥᒍᑦ ᕿᒻᒥᖅᔪᐊᒃᑰᖅᑐᖁᑎᓂ ᐃᓚᒋᓪᓗᒋᑦ ᐂᕗᖅ, ᑎᑭᓐᓇᒥᒡᓗ ᐃᓔᓴᐅᑉ ᐹᖓᑕ ᓵᖓᓄᑦ ᓄᖅᑲᖅᐳᑦ. 
10ᐃᓔᓴ ᑕᕝᕙ ᑎᓕᓯᕗᖅ ᑭᒡᒐᒥᓂᒃ ᐅᖃᐅᑦᔨᖁᓪᓗᒍᓗ ᐃᒫᒃ, “ᐅᕕᓃᑦ ᐅᐊᓴᕆᐊᖅᑐᕈᒃ 7-ᐃᓱᖅᓗᑎᑦ ᑰᖕᒥ ᔪᐊᕐᑕᓂᒥ, ᑕᕝᕙ ᐅᕕᓃᑦ ᐋᖅᑭᖕᓂᐊᖅᐳᖅ ᓴᓗᒻᒪᑦᓯᐊᓕᖅᓗᓂ.” 
11ᓁᒪᓐᓕ ᓂᓐᖓᒡᓗᓂ, ᐃᖏᕐᕋᓯᑐᐃᓐᓇᖅᐳᖅ ᐅᖃᖅᓗᓂᓗ, “ᑕᑯᒋᑦ, ᑕᑯᔭᖅᑐᕐᖕᓂᐊᕋᓱᒋᖅᑲᐅᔭᕋ ᓵᓐᓂ ᓇᖏᖅᓗᓂ ᑐᒃᓯᐊᕐᖕᓂᐊᕋᓱᒋᖅᑲᐅᒐᓗᐊᕋᒃᑯ ᐊᑕᓂᐅᑉ ᐊᑎᖓᓄᑦ ᕿᓄᓗᓂ ᒎᑎᒥᓄᑦ, ᐃᓴᒡᓗᓂ ᐋᓐᓂᐊᒪ ᓇᓛᒍᑦ ᐊᒃᑐᐊᓗᓂᖓ ᑍᒪᓐᓇ ᐋᖅᑭᒃᑕᐅᓂᐊᕋᓱᒋᓪᓗᖓ ᐅᕕᓂᖅᓘᑎᓐᓂᑦ ᐸᖅᑎᕐᖕᓂᕐᖕᒥᑦ. 
12ᐊᐹᓇ ᕙᕌᐸᕆᓗ ᑕᒫᓯᑰᓯᐅᑉ ᑰᖏᑦ, ᐃᒪᑦᓯᐊᕆᖕᓂᖅᓴᐅᓐᖏᓛᑦ ᐄᓴᕅᓕᐅᑉ ᑰᖏᓐᓂᑦ? ᑍᒃᑯᓇᓂ ᐅᐊᓴᕈᒪ ᓴᓗᒻᒪᖅᑕᐅᓂᖅᓴᐅᒐᔭᖏᓐᓇᒫ?” ᐅᖓᒻᒧᐊᓕᓚᐅᖅᐳᖅ ᓂᓐᖓᐅᒻᒪᓪᓗᓂ. 
13ᓁᒪᓐ ᑭᒡᒐᖏᑕ ᐅᐸᒡᓗᒍ ᐅᖃᐅᑎᕚᑦ, “ᐊᑖᑖᒃ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐱᔭᕆᐊᑐᔪᒥᒃ ᐱᓇᓱᐊᖁᓗᓂᑎᑦ ᐅᖃᐅᑎᖅᑲᐅᒃᐸᑎᑦ, ᐊᑐᕋᓱᒃᑲᔭᖅᑲᐅᓐᖏᓔᑦ? ᐱᔭᕆᐊᑭᑦᑐᒥᒡᓕ ᐅᖃᐅᑎᕚᑎᑦ, ᐅᐊᓴᕆᐊᖅᑐᖁᓪᓗᓂᑎᑦ ᓴᓗᒻᒪᕐᖕᓂᐊᕋᕕᑦ!” 
14ᑕᕝᕙ ᑰᓕᐊᖅᐳᖅ ᔪᐊᕐᑕᓂᒧᑦ 7-ᐃᖅᑐᖅᓗᓂᓗ ᐊᖅᑲᖅᐳᖅ, ᒎᑎᐅᑉ ᐃᓄᖁᑎᖓᑕ ᐅᖃᐅᓯᖏᑦ ᒪᓕᒡᓗᒋᑦ; ᐅᕕᓂᖓᓗ ᐋᖅᑭᒃᐳᖅ ᓴᓗᒪᑦᓯᐊᖅᓗᓂ ᐃᓅᓱᒃᑐᑯᓗᒃᑎᑐᑦ ᐅᕕᓂᖓ ᑍᒤᓕᖅᓗᓂ. 
15ᑕᕝᕙ ᓁᒪᓐ ᐃᓚᒋᔭᓕᒫᑦᓯᐊᓂ ᐃᓚᒋᓪᓗᒋᑦ ᒎᑎᐅᑉ ᐃᓄᖁᑎᖓᓄᑦ ᐅᑎᕆᕗᑦ, ᓵᖓᓄᐊᖅᓗᓂ ᐅᖃᐅᑎᕚ, “ᑕᑯᒋᑦ, ᖃᐅᔨᕗᖓ ᓯᓚᖅᔪᐊᓕᒫᒥ ᒎᑎᑕᖃᓐᖏᓚᖅ ᐄᓴᕅᓕᒥᐅᓂ ᑭᓯᐊᓂ, ᑭᒡᒐᕕᑦ ᑐᓂᕐᕈᑎᖏᑦ ᐃᓕᖕᓄᑦ, ᐱᔭᐅᖁᔭᕋᓗᐊᑲ.” 
16ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᑭᐅᕚ ᐅᖃᖅᓗᓂ, “ᐊᑕᓂᖅ ᐃᓅᖕᒪᑦ ᐱᔨᑦᓯᖅᑕᕋ, ᐱᑖᖅᑎᑕᐅᓇᓱᐊᕈᒪᖏᑦᑐᖓ.” ᓁᒪᓐ ᐊᔪᐃᓐᓈᕆᒐᓗᐊᕐᖕᒪᒍ ᐱᔪᒪᓚᐅᓐᖏᓚᖅ. 
17ᓁᒪᓐ ᐅᖃᓕᖅᐳᖅ, “ᐱᑎᑕᐅᔪᒪᖏᒃᑯᕕᑦ, ᐃᓕᖕᓄᑦ ᑭᒡᒐᖁᑎᒋᔭᐅᓂᓐᓄᑦᑕᐅᖅ ᓄᓇᑐᐃᓐᓇᕐᖕᒥᒃ ᑕᒫᖓᑦ ᓇᒃᓴᖅᑎᑕᔪᒪᒐᓗᐊᖅᑐᖓ ᓯᐅᑎᖅᑯᖅᑐᔫᖕᓄᑦ ᒪᕐᕉᖕᓄᑦ ᓇᖕᒪᒃᑕᐅᔪᓐᓇᖅᑐᒥᒃ; ᑐᓂᕐᕈᓯᖅᓗᖓ ᒎᑎᓄᑦ ᑐᒃᓯᐊᖃᑦᑕᕈᒪᔪᓐᓃᕋᒪ, ᐊᑕᓂᕐᖕᒧᑦ ᑭᓯᐊᓂ. 
18ᐊᑕᓂᕐᖕᒧᑦ ᐃᓱᒪᒋᔪᓐᓁᖅᑕᐅᔪᓐᓇᕈᒪᕗᖓ, ᐊᖓᔪᖅᑳᖅᔪᐊᕋ ᐱᖃᑎᒋᓗᒍ ᒎᑎᓐᖑᐊᑉ ᕆᒪᓇᐅᑉ ᐃᒡᓗᖓᓄᑦ ᐂᒍᓐᓄᒃ ᑐᒃᓯᐊᕆᐊᖅᑐᖅᓗᓄᑦ, ᐊᒡᒐᒃᑲ ᑎᒍᒃᐸᒋᑦ ᓰᖅᑯᕆᐊᖃᕋᒪ ᕆᒪᓇᐅᑉ ᒎᑎᓐᖑᐊᑉ ᐃᒡᓗᖓᓂ, ᑐᒃᓯᐊᖅᐳᖓ ᐊᑕᓂᕐᖕᒧᑦ ᐃᓱᒪᒋᔪᓐᓁᖅᕕᐅᔪᒪᓪᓗᖓ.” 
19ᐃᓔᓴᐅᑉ ᐅᖃᐅᑎᕚ, “ᓮᒪᓂᖃᑦᓯᐊᖅᓗᑎᑦ ᐃᖏᕐᕋᓕᕆᑦ.” ᓁᒪᓐᑯᑦ ᐅᖓᓯᓗᐊᖏᑦᑐᒧᑦ ᐃᖏᕐᕋᓕᖅᑎᓪᓗᒋᑦ. 
20ᒋᕼᐋᓯ, ᐃᓔᓴᐅᑉ ᐃᑲᔪᖅᑎᖓ ᒎᑎᐅᑉ ᐃᓄᖁᑎᖓᑕ ᐃᓱᒪᓕᕋᒥ, “ᐊᖓᔪᖅᑳᕅᓐᓇ ᐱᔭᕐᖕᓂᓈᖅᓯᑎᑦᓯᓗᐊᖅᑐᖅ ᓁᒪᓐᒥᒃ ᓯᕆᐊᒥᐅᒥᒃ, ᑐᓂᑦᔪᑎᒋᓇᓱᒃᑕᖏᓐᓂᒃ ᐃᓚᓐᖎᖏᑦᓯᐊᖅᑐᖅ, ᐊᑕᓂᖅ ᐆᒪᔪᖅ ᐱᑦᔪᑎᒋᓪᓗᒍ ᒪᓕᐊᓪᓚᒡᓗᒍ ᐃᓚᖏᓐᓂᒃ ᐱᑖᕆᐊᖅᑐᓚᐅᖅᓚᖓ.” 
21ᒋᕼᐋᓯ ᑕᕝᕙ ᑐᐊᕕᖅᓗᓂ ᓁᒪᓐᑯᓐᓂᒃ ᐊᓐᖑᑎᓵᕋᓱᐊᓕᖅᐳᖅ. ᓁᒪᐅᑉ ᑕᑯᒐᒥᐅᒃ ᒥᒃᓯᒧᑦ ᐅᓪᓚᒃᑐᖅ ᕿᒧᒃᓯᐅᑎᒥᓂᑦ ᐊᒃᓴᓗᐊᓕᖕᒥᑦ ᓂᐅᓪᓗᓂ ᐸᕆᐊᖅᑐᖅᐹ, ᐊᐱᕆᓪᓗᒍᓗ, “ᖃᓄᐃᑦᑐᖃᖏᒃᑲᓗᐊᖅᐹ?” 
22ᒋᕼᐋᓯᐅᑉ ᑭᐅᕚ, “ᖃᓄᐃᑦᑐᖃᖏᑦᑐᖅ, ᐊᖓᔪᖅᑳᒪ ᐅᖃᕆᐊᖅᑐᖁᖕᒪᖓ, ‘ᐃᓅᓱᒃᑑᒃ ᒪᕐᕉᒃ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᑕ ᐃᓚᖏᒃ ᑎᑭᖅᑲᐅᖕᒪᑎᒃ ᑕᑉᐹᓐᖓᑦ ᐃᕗᕅᒻ ᖃᖅᑲᖓᓂᕐᖕᒥᐅᓂᑦ ᐱᑎᑕᐅᔪᓐᓇᕐᖕᒪᖔᑕ 3,000-ᓂᒃ ᑮᓇᐅᔭᓂᒃ ᒎᓗᓂᒃ ᐊᓐᓄᕌᓂᒡᓗ ᖃᐅᔨᒋᐊᖅᑐᖅᑎᑕᐅᕗᖓ.’” 
23ᓁᒪᐅᑉ ᐅᖃᐅᑎᕚ, “ᐱᔪᓐᓇᓗᐊᖅᐳᑎᑦ, 6,000-ᓂᒃ ᐱᓕᕆᑦ.” ᒋᕼᐋᓯᒧᓪᓗ ᐱᔭᐅᑦᓯᐊᖁᕔᑦ, ᑖᒃᑯᐊᓗ 6,000ᑦ ᑮᓇᐅᔭᑦ ᐃᒃᐱᐊᖅᔫᖕᓄᑦ ᐴᖅᐰᑦ ᐊᓐᓄᕌᓪᓗ ᒪᕐᕈᐃᖅᓱᓪᓗᐊᖅᓗᓂ ᐊᑎᔭᒃᓮᑦ ᑭᒡᒐᕆᔭᒥᓄᓪᓗ ᐊᒃᔭᖅᓯᒍᑦᔭᐅᖁᕚ, ᑖᒃᑯᐊᓗ ᒋᕼᐋᓯᒥᑦ ᓯᕗᓪᓕᐅᓪᓗᑎᒃ ᐋᑦᓯᕘᒃ ᐱᔭᒃᓴᖏᓐᓂᒃ. 
24ᐱᖑᐊᖅᔫᑉ ᖄᖓᓄᐊᕋᒥᒃ ᒋᕼᐋᓯᐅᑉ ᑖᒃᑯᐊᒃ ᐋᓪᓗᓂᒋᒃ ᐃᒡᓗᒧᐊᕈᑎᕔᑦ ᑖᒃᑯᐊᒡᓗ ᐃᑲᔪᖅᑎᒋᔮᖕᓂ ᐅᑎᖁᖕᒪᒋᒃ ᐅᑎᖅᐴᒃ ᐃᓚᒋᖅᑲᐅᔭᒥᖕᓄᑦ. 
25ᒋᕼᐋᓯ ᐃᒡᓗᒧᑦ ᐃᑎᕐᖕᒪᑦ, ᐊᖓᔪᖅᑳᖓᑕ ᓇᔪᖅᑕᖓᓄᑦ, ᐃᓔᓴᐅᑉ ᐊᐱᕆᓕᖅᐹ, “ᒋᕼᐊᔩ ᓇᓃᖅᑲᐅᒐᕕᑦ?” ᒋᕼᐋᓯ ᑭᐅᕗᖅ, “ᓇᒧᓐᖓᓚᐅᖏᑦᑐᖓ.” 
26ᐃᓔᓴᐅᑉ ᐅᖃᐅᑎᓕᕆᕚ, “ᐊᓂᕐᖕᓂᕐᖕᒪ ᐃᓚᒋᖅᑲᐅᓐᖏᓛᑏᑦ ᓁᒪᓐ ᐊᒃᓴᓗᐊᓕᖕᒥᑦ ᓂᐅᓪᓗᓂ ᐸᕆᐊᓯᖕᒪᑎᑦ? ᐱᐅᕚ ᐅᓪᓗᒥ ᑕᕝᕙᓂ ᑮᓇᐅᔭᖅᑖᕋᓱᑐᐃᓐᓇᕈᑦᑕ, ᐊᓐᓄᕋᖅᑖᖅᑐᖅᓗᑕᓗ ᐅᖅᓱᒃᓴᖅᑖᖅᓗᑕ ᐸᐅᕐᖓᖃᖅᕕᒃᓴᓂᒃ ᐱᕈᖅᓰᕕᒃᑖᖅᑐᖅᓗᑕ, ᓰᐱᖁᑎᑖᖅᑐᖅᓗᑕ, ᐆᒪᔪᖁᑎᑖᖅᑐᖅᓗᑕᓗ, ᐱᔨᒐᓴᒃᑖᖅᑐᖅᓗᑕ ᐊᖑᑎᓂᒃ ᐊᕐᖕᓇᓂᒡᓗ? 
27ᓁᒪᓐ ᑲᑉᐱᐊᒋᔭᐅᔪᒥ ᐸᖅᑎᕐᖕᓂᕆᓚᐅᖅᑕᖓ ᐱᑖᕆᓂᐊᓕᖅᐸᑦ, ᑭᖑᕚᑎᑦ ᑎᑭᓪᓗᒋᑦ ᑕᐅᕗᖓᓕᒫᖅ.” ᒋᕼᐋᓯ ᑕᕝᕙ ᐃᓔᓴᐅᑉ ᐃᒡᓗᖓᓂᑦ ᐊᓂᕗᖅ ᐅᕕᓂᖅᓘᑎᓗ ᐱᒋᐊᖅᐳᖅ ᐅᕕᓂᖓ ᐊᐳᑎᑐᑦ ᖃᑯᖅᓯᑎᒋᓪᓗᓂ.
