1ᑕᒪᑐᒪ ᑭᖑᕐᖓᒍᑦ ᕆᕼᐅᐳᐊᒻ ᐊᐅᓚᑦᓯᑦᓯᐊᓕᖅᑎᓪᓗᒍ ᐊᖓᔪᖅᑳᖅᔪᐊᖃᖅᕕᖕᒥᓂᓗ ᓲᖑᓂᖃᑦᓯᐊᓕᕋᒥ, ᐊᑕᓂᐅᑉ ᐱᖁᔭᖏᓐᓂᒃ ᕿᒤᕗᖅ, ᐄᓴᕅᓕᒥᐅᓕᒫᓪᓗ ᒪᓕᒃᑎᒋᓪᓗᒋᑦ. 
2ᐊᖓᔪᖅᑳᖅᔪᐊᖅ ᕆᕼᐅᐳᐊᒻ ᐊᖓᔪᖅᑳᖑᓕᖅᑎᓪᓗᒍ ᐊᕐᕌᒍᓂᒃ ᑕᓪᓕᒪᓂᒃ, ᐊᑕᓂᕐᖕᒧᑦ ᒪᓕᑦᓯᐊᖏᓐᓂᖓ ᐱᑦᔪᑎᒋᓪᓗᒍ, ᐃᑦᔨᑉᑎᒥᐅᑉ ᐊᖓᔪᖅᑳᖅᔪᐊᖓ ᓰᓵᒃ ᐅᓇᑕᕆᐊᖅᐳᖅ ᔪᕉᓴᓚᒧᑦ. 
312,000-ᓂᒃ ᐃᓚᖃᖅᓗᓂ ᕿᒧᒃᓯᐅᑎᓂᒃ ᐊᒃᓴᓗᐊᓕᖕᓂᒃ, 60,000-ᓂᒡᓗ ᕿᒻᒥᖅᔪᐊᖅᑎᓂᒃ, ᐃᓄᐃᓪᓗ ᓈᓴᒐᒃᓴᐅᖏᑦᑐᑦ ᐃᓚᒋᕔᑦ ᐃᑦᔨᑉᑎᒥᑦ ᓕᐱᐊᓐᒥᐅᑦ, ᓱᑮᒻᒥᐅᑦ, ᐃᑎᐅᐱᐊᒥᐅᓪᓗ. 
4ᐃᒡᓗᒐᓮᓪᓗ ᓴᐴᓗᑕᓖᑦ ᔫᑕᒦᑦᑐᑦ ᓵᓚᒋᕔᑦ ᔪᕉᓴᓚᒧᓪᓗ ᑎᑭᓕᖅᓗᓂᖅ.
5ᑕᕝᕙ ᓯᒤᐊ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ ᕆᕼᐅᐳᐊᒧᐊᖅᐳᖅ ᔫᑕᐅᓪᓗ ᐊᖓᔪᖅᑳᖏᓐᓄᑦ, ᑲᑎᒪᑎᓪᓗᒋᑦ ᔪᕉᓴᓚᒥ ᓰᓵᒃ ᐱᑦᔪᑎᒋᓪᓗᒍ, ᐅᖃᐅᑎᕔᓪᓗ, “ᐊᑕᓂᖅ ᐃᒫᒃ ᐅᖃᖅᐳᖅ, ‘ᕿᒪᓚᐅᕋᑦᓯᓐᖓ, ᑍᒤᒻᒪᑦ ᕿᒪᓚᐅᖅᐸᑦᓯ ᑐᓂᕙᑦᓯᓗ ᓰᓵᒃ ᐱᔪᓐᓇᕐᖕᓂᖓᓄᑦ.’”
6ᑍᒤᒻᒪᑦ ᐄᓴᕅᓕᒥᐅᑦ ᐊᖓᔪᖅᑳᖏᑦ ᐊᖓᔪᖅᑳᖅᔪᐊᖅᓗ ᐃᒻᒥᖕᓂᒃ ᒥᑭᒡᓕᑎᖅᐳᑦ; ᐅᖃᖅᓗᑎᒡᓗ, “ᐊᑕᓂᖅ ᓇᓛᒎᖅᑐᑑᕗᖅ.”
7ᐊᑕᓂᐅᑉ ᑕᒪᓐᓇ ᑕᑯᒐᒥᐅᒃ ᐃᒻᒥᖕᓂᒃ ᒥᑭᒡᓕᑎᕐᖕᓂᖏᑦ, ᐊᑕᓂᐅᑉ ᓯᒤᐊ ᐅᖃᖅᕕᒋᕚ ᐅᖃᖅᓗᓂ, “ᐃᒻᒥᖕᓂᒃ ᒥᑭᒡᓕᑎᕐᖕᒪᑕ; ᐊᓯᕈᕐᖕᓂᐊᓐᖏᓚᒃᑲ, ᓴᐳᑦᔭᐅᕕᒃᓴᖃᖅᑎᓐᓂᐊᖅᐸᒃᑲ, ᓂᓐᖓᐅᓯᕋ ᔪᕉᓴᓚᒧᑦ ᑎᑭᓐᓂᐊᓐᖏᓚᖅ ᓰᓵᒃ ᐱᔪᓐᓇᕐᖕᓂᖓᓂᒃ ᐊᑐᖅᓗᖓ, 
8ᑖᑦᓱᒪᓕ ᐱᔨᑖᕆᔪᒫᖅᐰᑦ, ᖃᐅᔨᖁᓪᓗᒋᑦ ᐱᔨᑦᓯᕐᖕᓂᕐᖕᒥᒃ ᐅᕙᓐᓄᑦ ᓄᓇᓖᓪᓗ ᐊᖓᔪᖅᑲᐅᕕᖏᓐᓄᑦ.”
9ᑕᕝᕙ ᐃᑦᔨᑉᑎᒥᐅᑉ ᐊᖓᔪᖅᑳᖅᔪᐊᖓ ᓰᓵᒃ ᔪᕉᓴᓚᒧᐊᖅᐳᖅ; ᐊᑕᓂᐅᓪᓗ ᐃᒡᓗᖓᓃᑦᑐᑦ ᐱᕕᐊᕐᖕᓇᖅᑐᑦ ᑎᒍᕔᑦ ᐊᖓᔪᖅᑳᖅᔪᐊᓪᓗ ᐃᒡᓗᖅᔪᐊᖓᓃᑦᑐᑦ ᐱᕕᐊᕐᖕᓇᖅᑐᖁᑎᓕᒫᖏᑦ, ᓴᐴᓗᑍᓪᓗ ᒎᓗᐃᑦ ᑎᒍᒋᕔᑦ ᓲᓗᒨᓂᐅᑉ ᓴᓇᓚᐅᖅᑕᖏᑦ; 
10ᐊᖓᔪᖅᑳᖅᔪᐊᖅᓗ ᕆᕼᐅᐳᐊᒻ ᓴᓇᕗᖅ ᑲᓐᓄᔭᓂᒃ ᓴᐴᓗᑕᕐᖕᓂᒃ ᑖᒃᑯᐊ ᑭᖑᕝᕕᐅᑎᖏᓐᓂᒃ, ᑐᓂᓪᓗᒋᓪᓗ ᖃᐅᔨᓴᖅᑏᑦ ᐊᖓᔪᖅᑳᖏᓐᓄᑦ, ᐊᖓᔪᖅᑳᖅᔪᐊᑉ ᐃᒡᓗᖓᑕ ᐃᑎᕆᐊᖅᕕᖓᓂᒥᐅᑕᕐᖕᓄᑦ. 
11ᐊᖓᔪᖅᑳᖅᔪᐊᖅᓗ ᐃᑎᕌᖓᑦ ᐊᑕᓂᐅᑉ ᐃᒡᓗᖓᓄᑦ, ᖃᐅᔨᓴᖅᑏᑦ ᑖᒃᑯᓂᖓ ᑎᒍᓯᖃᑦᑕᖅᐳᑦ ᐊᑐᓕᖅᓗᒋᓪᓗ; ᑭᖑᓂᖓᒍᓪᓗ ᐅᑎᖅᑎᑉᐸᒡᓗᒋᑦ ᖃᐅᔨᓴᖅᑏᑦ ᐃᒡᓗᐊᕈᓯᖓᓐᓄᑦ. 
12ᐃᒻᒥᓂᒃ ᒥᑭᒡᓕᑎᕐᖕᒪᑦ ᐊᑕᓂᐅᑉ ᓂᓐᖓᐅᓯᖓᑕ ᕿᒪᒃᐹ, ᐊᓯᕈᖅᑕᐅᓪᓚᕆᒍᓐᓁᖅᓗᓂᓗ; ᔫᑕᓗ ᖃᓄᐃᓐᓇᖏᑦᓯᐊᖅᑐᒦᓕᖅᓗᓂ.
13ᐊᖓᔪᖅᑳᖅᔪᐊᖅ ᕆᕼᐅᐳᐊᒻ ᐃᒻᒥᓂᒃ ᐊᐅᓚᑦᓯᑦᓯᐊᓕᓚᐅᐳᖅ ᔪᕉᓴᓚᒥ ᐊᖓᔪᖅᑲᐅᕕᖕᒥᓂ. ᕆᕼᐅᐳᐊᒻ 41-ᓂᒃ ᐊᕐᕌᒍᖃᓕᖅᓗᓂ ᐊᖓᔪᖅᑳᖅᔪᐊᓐᖑᓚᐅᖅᐳᖅ, ᐊᐅᓚᑦᓯᓚᐅᖅᐳᖅᓗ ᐊᕐᕌᒍᓂᒃ 17-ᓂᒃ ᔪᕉᓴᓚᒥ, ᐃᒡᓗᒐᓴᖕᓂ ᑕᕝᕙᓂ ᐊᑕᓂᐅᑉ ᓂᕈᐊᓚᐅᖅᑕᖓᓂ ᐄᓴᕅᓕᒥᐅᑦ ᓄᓇᓕᒫᖓᓐᓂ ᐊᑎᓂ ᑕᕝᕙᓂ ᑐᒃᓯᐊᖅᕕᐅᖃᑦᑕᖁᓪᓗᒍ. ᐊᓈᓇᖓ ᐊᑎᖃᖅᐳᖅ ᓈᒪᒥᒃ ᑖᓐᓇ ᐊᒧᓁᑎᒥᐅᑕᖅ. 
14ᐱᐅᖏᑦᑐᓕᓚᐅᖅᐳᖅᓗ, ᐊᑕᓂᐅᑉ ᐱᔪᒪᔭᖓᓂᒃ ᐆᒻᒪᑎᒥᒍᑦ ᕿᓂᓚᐅᖏᒻᒪᑦ.
15ᕆᕼᐅᐳᐊᒻ ᐱᓂᐊᕐᖕᓂᖏᑦ ᓯᕗᓪᓕᖅᐹᒥᑦ ᑭᖑᓪᓕᖅᐹᒧᑦ, ᑎᑎᕋᖅᓯᒪᕗᑦ ᓯᒤᐊᐅᑉ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᑎᑎᕋᖅᓯᒪᔭᖏᓐᓂ, ᐃᑑᓪᓗ ᐅᓂᒃᑳᖏᓐᓂ. ᐅᓇᑕᕐᖕᓂᕾᓐᓇᓚᐅᖅᐳᒡᓗ ᕆᕼᐅᐳᐊᒻ ᔨᕈᐳᐊᒻᓗ ᐃᓅᓂᓕᒫᒥᖕᓂ. 
16ᕆᕼᐅᐳᐊᒻ ᑐᖁᖕᒪᑦ ᐃᓕᔭᐅᕗᖅ ᓯᕗᓕᖏᑕ ᐃᓂᖏᓐᓄᑦ, ᐃᓗᕕᖅᑕᐅᓪᓗᓂᓗ ᑍᕕᑎᐅᑉ ᐃᒡᓗᒐᓴᖏᓐᓂ; ᐃᕐᖕᓂᖓᓗ ᐊᐰᔭ ᐊᖓᔪᖅᑳᖅᔪᐊᖑᓕᖅᐳᖅ ᑖᑦᓱᒥᖓ ᐃᓇᖐᓪᓗᓂ.
