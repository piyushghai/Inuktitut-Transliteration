1ᐅᓪᓗᒥ ᑕᕝᕙᓂ ᐊᖓᔪᖅᑳᖅᔪᐊᑉ ᐊᕼᐊᓱᐃᕋᔅᓯᐅᑉ ᑯᐃᓐ ᐊᓯᑕ ᕼᐂᒪᓂᐅᑉ ᔫᑎᑦ ᐊᑭᕋᖅᑐᖅᑎᖓᑦᑕ, ᐱᖁᑎᓕᒫᖏᓐᓂᒃ ᑐᓂᓯᕕᒋᕚ. ᒧᐊᑎᑬᓗ ᐊᖓᔪᖅᑳᖅᔪᐊᑉ ᐃᒡᓗᖓᓄᑦ ᐃᑎᖅᑎᑕᐅᕗᖅ, ᐊᓯᑕᐅᑉ ᐅᖃᐅᓯᕆᓚᐅᕐᖕᒪᒍ ᓱᓇᒋᖕᒪᖔᕐᖕᒥᐅᒃ. 
2ᑕᕝᕙ ᐊᖓᔪᖅᑳᖅᔪᐊᑉ ᓇᒡᒍᐊᕐᖕᒥᒃ ᓇᓗᓁᒃᑯᓯᖅᓯᑦᔪᑎᓕᒃ ᐊᑐᖅᑕᓂ ᐲᖅᐹ, ᕼᐂᒪᓂᒥᑦ ᐅᑎᖅᑎᓚᐅᖅᑕᓂ, ᑐᓂᓪᓗᒍᓗ ᒧᐊᑎᑬᒧᑦ; ᐊᓯᑕᐅᓪᓗ ᒧᐊᑎᑬ ᑲᒪᔨᒻᒪᕆᓐᖑᖅᑎᑉᐹ ᕼᐂᒪᓂᐅᑉ ᐱᖁᑎᒋᓚᐅᖅᑕᖏᓐᓄᑦ.
3ᐊᓯᑕᓕ ᐊᖓᔪᖅᑳᖅᔪᐊᑉ ᐃᑎᒐᖏᓐᓄᑦ ᐹᒻᒪᒃᓗᓂ, ᕿᓄᕕᒋᕚ, ᐃᓗᖏᖅᑐᖅᓗᓂ ᖁᕝᕕᐅᖅᓗᓂᓗ ᕼᐂᒪᓂᐅᑉ ᐊᒐᒊᑎᐅᔫᑉ ᐱᓇᓱᐊᖅᑕᐅᑎᓐᓇᓱᓚᐅᖅᑕᖓ ᓄᖅᑲᖅᑎᑕᐅᖁᓪᓗᓂᐅᒃ, ᐱᐅᖏᑦᑐᐊᓗᖕᒥᒃ ᐱᓇᓱᐊᖅᑕᐅᑎᑦᓯᓇᓱᐊᓚᐅᕐᖕᒪᑦ ᔫᑎᓄᑦ. 
4ᐊᖓᔪᖅᑳᖅᔪᐊᓪᓗ ᐊᔭᐅᑉᐱᐊᖅ ᒎᓗ ᐃᓴᐅᑎᓪᓗᒍ ᑎᒃᑯᐊᖅᑎᑉᐹ ᐊᓯᑕᒧᑦ. ᑕᕝᕙ ᐊᓯᑕ ᒪᑭᑉᐳᖅ ᐊᖓᔪᖅᑳᖅᔪᐊᓪᓗ ᓯᕗᕌᓄᑦ ᓂᑯᕕᓪᓗᓂ, 
5ᐅᖃᖅᓗᓂᓗ, “ᐊᖓᔪᖅᑳᖅᔪᐊᕐᖕᒧᑦ ᖃᓄᐃᒋᔭᐅᖏᑉᐸᑦ, ᑖᑦᓱᒧᖓᓗ ᖁᕕᐊᒋᔭᐅᒍᒪ ᐊᖓᔪᖅᑳᖅᔪᐊᕐᖕᒧᓪᓗ ᓈᒻᒪᓈᖅᑑᔮᖅᐸᑦ ᖃᓄᐃᒋᔭᐅᖏᒃᑯᒪᓗ ᑖᑦᓱᒧᖓ, ᑎᑎᖅᑲᑎᒍᑦ ᐱᖁᔨᔪᖃᓚᐅᖅᓕ ᕼᐂᒪᓂᐅᑉ ᑎᑎᕋᓚᐅᖅᑕᖏᑦ ᓄᖅᑲᖅᑎᑕᐅᖁᓗᒋᑦ, ᕼᐊᒥᑕᑕᐅᑉ ᐃᕐᖕᓂᖓᑕ ᐊᒐᒊᑎᐅᑉ, ᑖᓐᓇ ᑎᑎᕋᓚᐅᕐᖕᒪᑦ ᔫᑎᓕᒫᑦ ᓄᖑᑕᐅᖁᓪᓗᒋᑦ ᐊᖓᔪᖅᑳᖅᔪᐊᑉ ᓄᓇᖁᑎᖏᓐᓃᑦᑐᑦ ᓄᓇᐅᑉ ᐊᕕᒃᑐᖅᓯᒪᓂᓕᒫᖏᓐᓂ. 
6ᖃᓄᖅ ᕿᓄᐃᓵᕈᓐᓇᕋᔭᖅᐳᖓ ᑕᑯᓐᓇᖅᓗᖓ ᐃᓅᖃᑎᒃᑲ ᐱᐅᖏᑦᑐᐊᓗᖕᒥᒃ ᑎᑭᑕᐅᓂᐊᖅᑎᓪᓗᒋᑦ? ᐅᕝᕙᓗ ᖃᓄᖅ ᕿᓄᐃᓵᕈᓐᓇᕋᔭᖅᐳᖓ ᑕᑯᓐᓇᖅᓗᖓ ᐃᓚᒃᑲ ᑐᖁᕋᖅᑕᐅᑎᓪᓗᒋᑦ?”
7ᑕᕝᕙ ᐊᖓᔪᖅᑳᖅᔪᐊᖅ ᐊᕼᐊᓱᐃᕋᔅ ᐅᖃᖅᐳᖅ ᑯᐃᓐ ᐊᓯᑕᒧᑦ ᒧᐊᑎᑬᒧᓪᓗ ᔫᑎᒧ, “ᑕᑯᒋᑦ, ᐊᓯᑕ ᕼᐂᒪᓂᐅᑉ ᐱᖁᑎᓕᒫᖏᓐᓂᒃ ᑐᓂᓯᕕᒋᓚᐅᖅᐸᕋ, ᕼᐂᒪᓂᓗ ᕿᒥᑕᐅᓚᐅᖅᐳᖅ ᕿᒥᑦᓯᕕᖕᒥ ᑐᖁᕋᖅᑕᐅᑎᑦᓯᓇᓱᓚᐅᕐᖕᒪᑦ ᔫᑎᓂᒃ. 
8ᐃᕝᕕᓪᓕ ᓇᖕᒥᓂᖅ ᑎᑎᕋᓚᐅᕆᑦ ᐱᖁᔭᓐᖑᕐᖕᓂᐊᖅᑐᒥᒃ ᔫᑎᑦ ᐱᑦᔪᑎᒋᓗᒋᑦ, ᓈᒻᒪᒋᔭᕐᖕᓂᒃ, ᐊᖓᔪᖅᑳᖅᔪᐊᑉ ᐱᔪᓐᓇᕐᖕᓂᖓ ᐊᑐᖅᓗᒍ, ᓇᕿᑦᔪᓯᖅᓗᒋᓪᓗ ᐊᖓᔪᖅᑳᖅᔪᐊᑉ ᓇᒡᒍᐊᕐᖕᒥᖓᓄᑦ; ᖃᓄᑐᐃᓐᓇᖅ ᑎᑎᕋᖅᓯᒪᔪᑦ ᐊᖓᔪᖅᑳᖅᔪᐊᑉ ᐱᔪᓐᓇᕐᖕᓂᖓ ᐊᑐᖅᓗᒍ ᓇᑭᑦᔪᓯᖅᓯᒪᔪᖅᓗ ᐊᖓᔪᖅᑳᖅᔪᐊᑉ ᓇᒡᒍᐊᕐᖕᒥᖓᓄᑦ ᓄᖅᑲᖅᑎᑕᐅᔪᓐᓇᖏᒻᒪᑦ.”
9ᑕᕝᕙ ᐊᖓᔪᖅᑳᖅᔪᐊᑉ ᑎᑎᕋᖅᑎᖏᑦ ᕾᖁᔭᐅᕗᑦ, ᐅᓪᓗᖅ 23-ᖑᑎᓪᓗᒍ, ᑕᖅᑮᑦ ᐱᖓᔪᒋᓕᖅᑕᖓᓂ, ᓯᕚᓐᒥᒃ ᐊᑎᓕᖕᒥ; ᑎᑎᕋᖅᑕᐅᓚᐅᖅᐳᓪᓗ, ᒧᐊᑎᑬᑉ ᐱᖁᔨᓂᖓ ᒪᓕᒡᓗᒍ ᔫᑎᓄᑦ, ᑐᕌᖅᑎᑕᐅᓪᓗᑎᒃ ᓄᓇᓕᖕᓂ ᐊᐅᓚᑦᓯᔨᓄᑦ, ᐊᖓᔪᖅᑳᒻᒪᕆᖕᓄᑦ, ᓄᓁᓪᓗ ᐊᕕᒃᑐᖅᓯᒪᓂᖏᓐᓂ ᐊᖓᔪᖅᑳᖏᓐᓄᑦ ᓄᓇᒥᒃ ᐃᓐᑎᐊᒥᑦ ᐃᑎᐅᐱᐊ ᑎᑭᓪᓗᒍ, ᓄᓇᓖᑦ ᐊᕕᒃᑐᖅᓯᒪᔪᑦ ᑲᑎᓪᓗᒋᑦ 127-ᓄᑦ, ᓄᓇᓕᖕᓂ ᐊᕕᒃᑐᖅᓯᒪᔪᓂ ᑎᑎᕋᐅᓯᖏᑦ ᐊᑐᓂᑦ ᒪᓕᒡᓗᒋᑦ, ᐃᓄᖏᑕᓗ ᐅᖃᐅᓯᖏᑦ ᐊᑐᓂᑦ ᒪᓕᒡᓗᒋᑦ, ᔫᑏᓪᓗ ᑎᑎᕋᐅᓯᖏᑦ ᐅᖃᐅᓯᖏᓪᓗ ᒪᓕᒡᓗᒋᑦ. 
10ᒧᐊᑎᑬᓗ ᑎᑎᕋᖅᑕᐅᑎᑦᓯᕗᖅ ᐊᖓᔪᖅᑳᖅᔪᐊᑉ ᐊᕼᐊᓱᐃᕋᓯᐅᑉ ᐱᔪᓐᓇᕐᖕᓂᖓ ᐊᑐᖅᓗᒍ, ᐊᖓᔪᖅᑳᖅᔪᐊᓪᓗ ᓇᒡᒍᐊᕐᖕᒥᖓᓄᑦ ᓇᕿᑦᔪᓯᖅᓗᒋᑦ, ᑖᒃᑯᐊ ᑎᑎᖅᑲᑦ ᐊᐅᓪᓚᖅᑎᑉᐰᑦ ᕿᒻᒥᖅᔪᐊᕐᖕᒥ ᐃᑭᒪᔪᑎᒍᑦ, ᐊᖓᔪᖅᑳᖅᔪᐊᑉ ᐊᑐᖃᑦᑕᖅᑕᖏᓐᓄᑦ ᕿᒻᒥᖅᔪᐊᑎᒍᑦ ᓱᒃᑲᓂᖅᐹᑎᒍᑦ.
11ᑖᒃᑯᑎᒎᓇᖅ ᑎᑎᖅᑲᑎᒍᑦ ᐊᖓᔪᖅᑳᖅᔪᐊᖅ ᐱᔪᓐᓇᖅᓯᑎᑦᓯᓚᐅᖅᐳᖅ ᔫᑎᑦ ᐃᒡᓗᒐᓴᓕᒫᓂ ᐊᑐᓂᑦ ᑲᑐᑦᔨᓗᑎᒃ ᐃᓅᓯᕐᖕᒥᖕᓂᒃ ᓴᐳᓐᓂᐊᖁᓪᓗᒋᑦ, ᐊᓯᕈᐃᖁᓪᓗᒋᑦ, ᑐᖁᑦᓯᖁᓪᓗᒋᑦ, ᓄᖒᑦᓯᑦᓯᐊᖁᓪᓗᒋᓪᓗ ᐅᓇᑕᐅᑎᖃᖅᑐᓕᒫᓂᒃ ᐃᓄᖕᓂᒃ ᖃᓄᐃᑦᑑᒐᓗᐊᖅᐸᑕ ᐅᕝᕙᓗ ᓄᓇᓕᖕᓂ ᐊᕕᒃᑐᖅᓯᒪᔪᑦ ᓇᓪᓕᐊᓐᓂ ᑐᖁᑦᓯᓇᓱᒃᑐᓕᒫᓂᒃ ᔫᑎᓂᒃ, ᕿᑐᕐᖓᖏᑦ ᐊᕐᖕᓁᓪᓗ ᐱᖃᓯᐅᑎᓗᒋᑦ, ᑐᖁᑕᖏᑕᓗ ᐱᖁᑎᖏᑦ ᐱᑖᕆᓗᒋᑦ, 
12ᑖᓐᓇ ᐊᑐᓯᒋᐊᖅᕕᒃᓴᖃᓚᐅᖅᐳᖅ ᐊᖓᔪᖅᑳᖅᔪᐊᑉ ᐊᕼᐊᓱᐃᕋᔅᓯᐅᑉ ᓄᓇᖁᑎᓕᒫᖏᓐᓂ ᐅᓪᓗᒥ ᑐᖁᕅᕕᒃᓴᐅᓚᐅᖅᑐᒥᑦ ᐱᒋᐊᖅᓗᓂ, ᐅᓪᓗᖓ 13-ᖑᓕᖅᐸᑦ ᑕᖅᑮᑦ 12-ᖓᓐᓂ, ᑕᖅᑭᒥ ᐊᑖᕆᒥᒃ ᑍᔭᐅᔪᒥ. 
13ᑖᒃᑯᐊ ᑎᑎᕋᖅᓯᒪᔪᑦ ᓴᖅᑭᑎᑕᐅᔭᕆᐊᖃᓚᐅᖅᐳᑦ ᐊᖓᔪᖅᑳᖅᔪᐊᑉ ᐱᖁᔭᓐᖑᖅᑎᑕᖏᑎᑐᑦ ᓄᓇᓕᓕᒫᓄᑦ ᐊᕕᒃᑐᖅᓯᒪᔪᓄᑦ ᐅᓄᖅᓯᑎᑕᐅᓪᓗᑎᒡᓗ ᐃᓄᓕᒫᓄᑦ, ᔫᑎᑦ ᐅᓪᓗᒥ ᑖᑦᓱᒪᓂ ᐅᐸᓗᖎᖅᓯᒪᓗᑎᒃ ᐊᑐᐃᓐᓇᐅᖁᓪᓗᒋᑦ ᐃᒻᒥᖕᓂᒃ ᓴᐳᓐᓂᐊᕈᓐᓇᖅᓗᑎᒃ ᐊᑭᕋᖅᑐᖅᑎᒥᖕᓄᑦ. 
14ᑖᒃᑯᐊ ᑎᑎᖅᑲᓂᒃ ᓇᒃᓴᓚᐅᖅᑐᑦ, ᐊᖓᔪᖅᑳᖅᔪᐊᑉ ᕿᒻᒥᖅᔪᐊᖁᑎᖏᓐᓄᑦ ᓱᒃᑲᓂᖅᐹᓄᑦ ᓯᕗᒧᓚᐅᖅᐳᑦ, ᑐᐊᕕᖅᓗᑎᒡᓗ ᑎᓕᐅᕆᕗᑦ ᐊᖓᔪᖅᑳᖅᔪᐊᑉ ᐱᖁᔨᓂᖓᒍᑦ; ᑕᒪᓐᓇᓗ ᐱᖁᔭᖅ ᑎᑎᕋᖅᓯᒪᔪᖅ ᓴᖅᑭᑎᑕᐅᓚᐅᕆᕗᖅ ᓄᓇᒥ ᐊᖓᔪᖅᑳᖅᔪᐊᒃᑯᕕᖕᒥ ᓲᓴᒥ.
15ᑕᕝᕙ ᒧᐊᑎᑬ ᐊᖓᔪᖅᑳᖅᔪᐊᑉ ᓇᔪᖅᑕᖓᓂᑦ ᐊᓂᕗᖅ ᐊᖓᔪᖅᑳᖅᔪᐊᖅᓯᐅᑎᓂᒃ ᐊᓐᓄᕌᓂᒃ ᐊᑐᖅᓗᓂ ᑐᖑᔪᖅᑕᓂᒃ ᖃᖁᖅᑕᓂᒡᓗ ᑕᖅᓴᓕᖕᒥᒃ, ᓂᐊᖂᓯᖅᓯᒪᓪᓗᓂᓗ ᒎᓗᒥᒃ ᐊᖏᔪᒥᒃ ᐅᓕᒡᔪᐊᖅᓯᒪᕗᖅᓗ ᖃᓪᓗᓈᖅᑕᒥᒃ ᓵᑦᑐᒥᒃ ᐊᐅᐸᓪᓗᕆᒃᑐᒥᒃ, ᐃᒡᓗᒐᓴᒡᔪᐊᕐᖕᒥᐅᓪᓕ ᓲᓴᒥᐅᑦ ᕾᒐᓛᓚᐅᖅᐳᑦ ᖁᕕᐊᓱᖕᓂᕐᖕᒧᑦ. 
16ᔫᑎᓪᓕ ᐅᕿᒡᓕᓚᐅᖅᐳᑦ, ᖁᕕᐊᓱᒡᓗᑎᒡᓗ ᐅᐱᒍᓱᒡᓗᑎᒡᓗ. 
17ᓄᓇᓕᖕᓂ ᐊᕕᒃᑐᖅᓯᒪᔪᓂ ᐃᒡᓗᒐᓴᖕᓂᓗ, ᓇᓂᑐᐃᓐᓇᖅ ᐊᖓᔪᖅᑳᖅᔪᐊᑉ ᐱᖁᔨᓂᖓᑦ ᐅᖃᓕᒫᖅᑕᐅᑐᐊᕐᖕᒪᑦ, ᔫᑎᑦ ᖁᕕᐊᓱᓚᐅᖅᐳᑦ ᓯᕆᓪᓗᑎᒡᓗ, ᓂᕆᕕᒡᔪᐊᖅᓗᑎᒃ ᕿᑲᓚᐅᖅᐳᑦ ᐱᓇᓱᐊᕐᖕᓂᕐᖕᒥᖕᓂᑦ. ᑍᒤᒻᒪᒃ ᐃᓄᐃᑦ ᐅᓄᖅᑐᑦ ᓄᓇᓕᖕᓃᑦᑐᑦ ᔫᑎᓐᖑᖃᑦᑕᐅᕗᑦ, ᔫᑎᓂᒃ ᑲᑉᐱᐊᓱᓕᕋᒥᒃ.
