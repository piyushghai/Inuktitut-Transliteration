1ᐊᑕᓂᐅᑉ ᐅᖃᐅᓯᖓ ᔨᕼᐆᒧᑦ ᑎᑭᑉᐳᖅ ᕼᐊᓇᓁᑉ ᐃᕐᖕᓂᖓᓄᑦ, ᐹᓴᒥᒃ ᐊᑭᕋᖅᑐᖅᓗᓂ ᐃᒫᒃ ᐅᖃᖅᐳᖅ, 
2“ᐊᖏᔪᕈᖅᑎᓚᐅᕋᒃᑭᑦ ᓴᓂᖅᑎᑐᑦ ᑍᒤᑎᓪᓗᑎᑦ ᓯᕗᓕᖅᑎᓐᖑᖅᑎᓚᐅᖅᐸᒋᑦ ᐃᓄᖁᑎᓐᓄᑦ ᐄᓴᕅᓕᒥᐅᓄᑦ, ᐊᔪᖅᑐᓕᕗᑎᑦ ᔨᕈᐳᐊᑎᑐᑦ, ᐃᓄᖁᑎᒃᑲᓗ ᐄᓴᕅᓕᒥᐅᑦ ᐊᔪᖅᑐᓕᑎᑉᐸᑎᑦ, ᓂᓐᖓᒃᓮᕗᑎᓪᓗ ᐅᕙᓐᓂᒃ ᐊᔪᖅᑐᓕᓂᖏᑦ ᐱᓪᓗᒋᑦ. 
3ᑕᑯᒋᑦ, ᐹᓴᐅᑉ ᐃᓚᖏᑦ ᓄᖑᑎᑦᓱᒫᖅᐸᒃᑲ, ᐃᒡᓗᒥᐅᖃᑎᖏᓪᓗ, ᔨᕈᐳᐊᒻ ᐃᓚᖏᑎᑐᑦ ᓂᐹᑉ ᐃᕐᖕᓂᖓᑐᑦ. 
4ᓇᓪᓕᐊᑦ ᐹᓴᒥᒃ ᐃᓚᖃᖅᑐᑦ ᑐᖁᒃᐸᑕ ᐃᒡᓗᒐᓴᖕᓂ ᕿᒻᒥᓂᑦ ᓂᕆᔭᐅᔪᒫᖅᐳᑦ; ᓇᓪᓕᐊᓪᓗ ᐃᓚᒋᔭᖓ ᓄᓇᑐᐃᓐᓇᕐᖕᒥ ᑐᖁᔪᑦ ᑎᖕᒥᐊᓂᑦ ᓂᕆᔭᐅᔪᒫᖅᐳᖅ.”
5ᐹᓴᐅᑉ ᐱᓂᐊᕐᖕᓂᕕᓂᖏᑕ ᐃᓚᖏᑦ, ᐱᓇᓱᐊᕐᖕᓂᕕᓂᖓᓗ, ᐱᔪᓐᓇᕐᖕᓂᖓᓗ, ᑎᑎᕋᖅᓯᒪᕗᑦ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖏᑕ ᐅᓂᒃᑲᐅᓯᐅᓂᖏᓐᓂ. 
6ᐹᓴ ᑐᖁᖕᒪᑦ ᐃᓗᕕᖅᑕᐅᕗᖅ ᓯᕗᓕᖏᑕ ᐃᓗᕕᖃᖅᕕᖏᓐᓂ ᑎᕐᔭᒥ; ᑖᑦᓱᒪᓗ ᐃᕐᖕᓂᖓ ᐄᓚ ᐊᖓᔪᖅᑳᖅᔪᐊᕈᖅᐳᖅ ᐃᓂᖓᓂ.
7ᓱᓕ ᑕᕝᕙ ᐊᑕᓂᐅᑉ ᐅᖃᐅᓯᖏᑦ ᑎᑭᑉᐳᑦ ᐅᖃᖅᑎᒥᒍᑦ ᔨᕼᐆᒃᑯᑦ ᕼᐊᓇᓁᐊᐅᑉ ᐃᕐᖕᓂᖓᒍᑦ ᐹᓴᒧᑦ ᐃᒡᓗᒥᐅᖃᑎᖏᓐᓄᓪᓗ, ᐊᔪᖅᑐᓕᓂᖓ ᐱᓪᓗᒍ ᐊᑕᓂᐅᑉ ᑕᑯᓐᓇᖅᑕᖓᒍᑦ, ᓂᓐᖎᓚᐅᕐᖕᒪᑦ ᐱᓂᐊᕐᖕᓂᖏᑕ ᓴᖅᑭᑎᑕᖏᓐᓄᑦ, ᔨᕈᐳᐊᒻ ᐊᔪᖅᑐᓕᓂᕆᓚᐅᖅᑕᖓᑐᑦ ᐃᓚᖏᓐᓂᒡᓗ ᑐᖁᕅᓚᐅᕐᖕᓂᖓᓄᑦ.
8ᐋᓴ ᔫᑕᒥ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᐊᕐᕌᒍᓂᒃ 26-ᓂᒃ, ᐄᓚ ᐹᓴᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᓐᖑᖅᐳᖅ ᐄᓴᕅᓕᒥᐅᓄᑦ, ᐊᖓᔪᖅᑳᖑᓚᐅᖅᐳᖅᓗ ᐊᕐᕌᒍᖕᓂᒃ ᒪᕐᕉᖕᓂᒃ ᑎᕐᔭᒥ. 
9ᑖᑦᓱᒪᓕ ᐱᔨᖓ ᔨᒻᕆ, ᐊᖓᔪᖅᑳᖑᔪᖅ ᕿᒧᒃᓯᐅᑏᑦ ᐊᒃᓴᓗᐊᓕᖁᑎᖏᑕ ᐊᕝᕙᖏᓐᓄᑦ, ᐊᑭᕋᖅᑐᓕᖅᐳᖅ ᑖᑦᓱᒥᖓ. ᑎᕐᔭᒦᓪᓗᓂ, ᐃᒥᕋᒥ ᐋᖓᔮᓕᖅᐳᖅ, ᐊᖓᔪᖅᑳᖅᔪᐊᑉ ᐃᒡᓗᖓᓂ ᑲᒪᔨᐅᔪᑦ ᐊᖓᔪᖅᑳᖓᑦᑕ ᐋᕐᓴᐅᑉ ᐃᒡᓗᖓᓂ. 
10ᔨᒻᕆ ᐃᑎᕋᒥ ᐊᖓᔪᖅᑳᖅᔪᐊᖅ ᑲᐱᓪᓗᒍ ᑐᖁᑉᐹ, ᐋᓴ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᐊᕐᕌᒍᓂᒃ 27-ᓂᒃ ᔫᑕᒥ, ᐃᒻᒥᓂᒡᓗ ᐊᖓᔪᖅᑳᖅᔪᐊᕈᖅᑎᑉᐳᖅ ᑖᑦᓱᒧᖓ ᑭᖑᕝᕕᐅᑎᓪᓗᓂ.
11ᑕᒪᑐᒪ ᑭᖑᕐᖓᒍᑦ, ᐊᖓᔪᖅᑳᖅᔪᐊᖑᓕᕋᒥ, ᐹᓴᐅᑉ ᐃᓚᓕᒫᖏᑦ ᑐᖁᑉᐰᑦ, ᐊᑕᐅᓯᕐᖕᒥᒡᓘᓐᓃᑦ ᐊᖑᑏᑦ ᐊᒥᐊᒃᑯᓐᖏᓔᑦ ᐃᓚᓕᒫᖏᑦ ᐃᓚᓐᓇᕆᔭᓕᒫᖏᓪᓗ. 
12ᑍᒫᒃ ᑕᕝᕙ ᔨᒻᕆ ᐊᓯᕈᐃᓚᐅᖅᐳᖅ ᐹᓴᐅᑉ ᐃᓚᓕᒫᖏᓐᓂᒃ, ᐊᑕᓂᐅᑉ ᐅᖃᐅᓯᖏᑦ ᒪᓕᒡᓗᒋᑦ, ᐅᖃᐅᓯᖃᓚᐅᕐᖕᒪᑦ ᐹᓴ ᐊᑭᕋᖅᑐᖅᓗᒍ ᔨᕼᐆᒃᑯᑦ ᐅᖃᖅᑎᒥᒍᑦ. 
13ᐹᓴᐅᑉ ᐊᔪᖅᑐᓕᓂᕆᓚᐅᖅᑕᖏᑦ ᐃᕐᖕᓂᖓᑕᓗ ᐄᓚᑉ ᐱᑦᔪᑎᒋᓪᓗᒋᑦ, ᐄᓴᕅᓕᒥᐅᓂᒃ ᐊᔪᖅᑐᓕᑎᑦᓯᓚᐅᕐᖕᒪᑕ, ᒎᑎᓐᖑᐊᖃᕐᖕᓂᕐᖕᒥᖕᓄᑦ ᓂᓐᖓᒃᓮᓪᓗᑎᒃ ᐊᑕᓂᕐᖕᒥᒃ ᐄᓴᕅᓕᒥᐅᑦ ᒎᑎᖓᓂᒃ. 
14ᐄᓚᐅᑉ ᐱᓂᐊᕐᖕᓂᕆᓚᐅᖅᑕᖏᑕ ᐃᓚᖏᑦ, ᐱᓇᓱᐊᕐᖕᓂᕆᓚᐅᖅᑕᖏᓪᓗ, ᑎᑎᕋᖅᓯᒪᕗᑦ ᐄᓴᕅᓕᒥᐅᑉ ᐊᖓᔪᖅᑳᖅᔪᐊᖏᑕ ᐅᓂᒃᑲᐅᓯᐅᓂᖏᓐᓂ.
15ᐋᓴ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᐊᕐᕌᒍᓂᒃ 27-ᓂᒃ ᔫᑕᒥ, ᔨᒻᕆ ᐊᖓᔪᖅᑳᖅᔪᐊᓐᖑᓚᐅᖅᐳᖅ ᐅᓪᓗᓂᒃ 7-ᓂᒃ ᑎᕐᔭᒥ. ᐅᓇᑕᖅᑐᒃᓮᑦ ᐄᓴᕅᓕᒥᐅᑉ ᑕᖕᒫᖅᓯᒪᓚᐅᖅᐳᑦ ᐅᓇᑕᕆᐊᖅᓯᒪᓪᓗᑎᒃ ᒋᐱᑖᓐᒧᑦ, ᑕᕝᕙᓂ ᐱᓕᔅᑍᓂᒥᐅᑦ ᓄᓇᖁᑎᖓᓃᑦᑐᒥ. 
16ᐅᓇᑕᖅᑐᒃᓮᓪᓗ ᑕᖕᒫᖅᓯᒪᔪᑦ ᑕᒪᑐᒥᖓ ᑐᓴᕋᒥᒃ ᐅᖃᖅᐳᑦ, “ᔨᒻᕆ ᐊᑭᕋᖅᑐᓕᕋᒥ ᐊᖓᔪᖅᑳᖅᔪᐊᕐᖕᒥᒃ ᑐᖁᑦᓯᕗᖅ.” ᑍᒤᒻᒪᑦ ᐄᓴᕅᓕᒥᐅᑉ ᐅᒻᕆᒥᒃ, ᐅᓇᑕᖅᑐᒃᓮᑦ ᐊᖓᔪᖅᑳᖓᓐᓂᒃ, ᐊᖓᔪᖅᑳᖅᔪᐊᕈᖅᑎᑦᓯᕗᑦ ᐄᓴᕅᓕᒥᐅᓄᑦ ᑕᖕᒫᖅᓯᒪᕕᖕᒥᖕᓂ. 
17ᐅᒻᕆ ᒋᐱᑖᓐᒥᑦ ᐊᐅᓪᓚᖅᐳᑦ ᐄᓴᕅᓕᒥᐅᓕᒫᓪᓗ, ᐅᓇᑕᕆᐊᖅᓗᑎᒃ ᑎᕐᔭᒧᑦ ᐊᕙᑕᖏᖅᐹᓪᓗ. 
18ᔨᒻᕆ ᖃᐅᔨᒐᒥ ᐃᒡᓗᒐᓮᑦ ᓵᓚᐅᓂᖓᓂᒃ, ᐊᖓᔪᖅᑳᖅᔪᐊᑉ ᐃᒡᓗᖓᓄᐊᖅᐳᖅ ᐊᖓᔪᖅᑳᖅᔪᐊᒃᑯᕕᖕᒧᑦ, ᐊᖓᔪᖅᑳᖅᔪᐊᓪᓗ ᐃᒡᓗᖓ ᐃᑯᐊᓪᓚᒃᐹ ᐃᓗᐊᓃᓪᓗᓂ, ᑐᖁᓪᓗᓂᓗ. 
19ᐊᔪᖅᑐᓕᓂᕐᖕᒥᓄᑦ ᐱᓂᐊᕐᖕᓂᕆᓚᐅᖅᑕᒥᓄᓪᓗ, ᐱᐅᖏᑦᑐᒥᒃ ᐃᓅᓚᐅᕋᒥ ᐊᑕᓂᐅᑉ ᑕᑯᓐᓇᖅᑕᖓᒍᑦ, ᔨᕈᐳᐊᒻ ᐱᓂᐊᕐᖕᓂᕆᓚᐅᖅᑕᖏᓐᓂᒃ ᐊᑐᓚᐅᕐᖕᒪᑦ, ᐊᔪᖅᑐᓕᓂᕆᓚᐅᖅᑕᒥᓄᓪᓗ ᐄᓴᕅᓕᒥᐅᑦ ᐊᔪᖅᑐᓕᑎᓚᐅᖅᐰᑦ. 
20ᔨᒻᕆᐅᑉ ᐱᓂᐊᕐᖕᓂᕆᓚᐅᖅᑕᖏᑕ ᐃᓚᖏᑦ, ᐊᑭᕋᖅᑐᓕᕐᖕᓂᖓᓗ ᐊᖓᔪᖅᑳᒥᓂᒃ, ᑎᑎᕋᖅᓯᒪᕗᑦ ᐄᓴᕅᓕᒥᐅᑉ ᐊᖓᔪᖅᑳᖅᔪᐊᖏᑕ ᐅᓂᒃᑲᐅᓯᐅᓂᖏᓐᓂ.
21ᐄᓴᕅᓕᒥᐅᑦ ᐃᓄᖏᑦ ᒪᕐᕈᐃᓕᕗᑦ, ᐊᕝᕙᖏᑦ ᒪᓕᒃᐳᑦ ᑎᑉᓂᒥᒃ ᒋᓇᑎᐅᑉ ᐃᕐᖕᓂᖓᓂᒃ, ᐊᖓᔪᖅᑳᖅᔪᐊᓐᖑᖅᑎᑦᓱᒪᓪᓗᒍ, ᐊᕝᕙᖏᓪᓗ ᒪᓕᒃᐳᑦ ᐅᒻᕆᒥᒃ. 
22ᐃᓄᐃᑦ ᐅᒻᕆᒥᒃ ᒪᓕᒃᑐᑦ ᓵᓚᖃᖅᐳᑦ ᑎᑉᓂᒥᒃ ᒪᓕᒃᑐᓂᒃ ᒋᓇᑎᐅᑉ ᐃᕐᖕᓂᖓᓂᒃ; ᑍᒤᒻᒪᑦ ᑎᑉᓂ ᑐᖁᕗᖅ, ᐅᒻᕆᓗ ᐊᖓᔪᖅᑳᖅᔪᐊᖑᓕᖅᐳᖅ. 
23ᐋᓴ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᔫᑕᒥ ᐊᕐᕌᒍᓂᒃ 31-ᓂᒃ, ᐅᒻᕆ ᐊᖓᔪᖅᑳᖅᔪᐊᕈᖅᐳᖅ ᐄᓴᕅᓕᒥᐅᓄᑦ, ᐊᐅᓚᑦᓯᓚᐅᖅᐳᖅᓗ ᐊᕐᕌᒍᓂᒃ 12-ᓂᒃ; ᐊᕐᕌᒍᓂᒃ ᐱᖓᓲᔪᖅᑐᓂᒃ ᐊᐅᓚᑦᓯᓚᐅᖅᐳᖅ ᑎᕐᔭᒥ. 
24ᓴᒥᐊᕆᐊᒥᐅᑦ ᖃᖅᑲᖓᓂᒃ ᓂᐅᕕᖅᐳᖅ ᓯᒥᕆᒥᑦ ᓯᐅᓪᕕᕆᓄᑦ ᑖᓚᓐᑏᖕᓄᑦ ᒪᕐᕉᖕᓄᑦ, ᖃᖅᑲᐅᓪᓗ ᖄᖓ ᓴᐴᓗᑕᓕᐅᖅᐹ, ᐃᒡᓗᒐᓮᓪᓗ ᑍᕔᑦ ᓴᓇᔭᓂ, ᓴᒥᐊᕆᐊᒥᒃ, ᑍᒫᒃ ᐊᑎᖃᖅᑎᑉᐹ ᓯᒧᕐ ᐱᓪᓗᒍ, ᓇᖕᒥᓂᖃᓚᐅᕐᖕᒪᑦ ᖃᖅᑲᒥᒃ. 
25ᐅᒻᕆ ᐊᔪᖅᑐᓕᕗᖅ ᐊᑕᓂᐅᑉ ᑕᑯᓐᓇᖅᑕᖓᒍᑦ, ᐱᐅᖏᓐᓂᖅᓴᐅᓚᐅᖅᐳᖅᓗ ᓯᕗᓕᕐᖕᒥᓂᑦ. 
26ᔨᕈᐳᐊᒻ ᓂᐹᑦ ᐃᕐᖕᓂᖓᑕ ᐱᓂᐊᕐᖕᓂᓕᒫᖏᓐᓂᒃ ᒪᓕᓚᐅᕐᖕᒪᑦ, ᐊᔪᖅᑐᓕᓂᕐᖕᒥᓄᑦ ᐄᓴᕅᓕᒥᐅᑦ ᐊᔪᖅᑐᓕᑎᓚᐅᖅᐰᑦ, ᐊᑕᓂᕐᖕᒥᒃ ᐄᓴᕅᓕᒥᐅᑦ ᒎᑎᖓᓂᒃ ᓂᓐᖓᒃᓮᓚᐅᖅᐳᖅ ᒎᑎᓐᖑᐊᖃᕐᖕᓂᕐᖕᒥᓄᑦ. 
27ᐅᒻᕆᐅᓪᓕ ᐱᓂᐊᕐᖕᓂᕕᓂᖏᑦ ᐱᔪᓐᓇᕐᖕᓂᖓᑕᓗ ᑕᑯᒃᓴᐅᓂᖓ, ᑎᑎᕋᖅᑕᐅᓯᒪᕗᑦ ᐄᓴᕅᓕᒥᐅᑦ ᐊᖓᔪᖅᑳᖅᔪᐊᖏᑕ ᐅᓂᒃᑲᐅᓯᐅᓂᖏᓐᓂ. 
28ᐅᒻᕆ ᑐᖁᕗᖅ ᐃᓗᕕᖅᑕᐅᕗᖅᓗ ᓯᕗᓕᖏᑕ ᐃᓗᕕᖃᖅᕕᖏᓐᓂ ᓴᒥᐊᕆᐊᒥ. ᐂᕼᐊᑉ ᑖᑦᓱᒪ ᐃᕐᖕᓂᖓ ᐊᖓᔪᖅᑳᖅᔪᐊᓐᖑᖅᐳᖅ ᐃᓂᖓᓂ.
29ᐋᓴ ᐊᖓᔪᖅᑳᖅᔪᐊᖑᓕᖅᑎᓪᓗᒍ ᐊᕐᕌᒍᓂᒃ 38-ᓂᒃ, ᐂᕼᐊᑉ ᐅᒻᕆᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᓐᖑᖅᐳᖅ ᐄᓴᕅᓕᒥᐅᓄᑦ, ᐂᕼᐊᑉ ᐅᒻᕆᐅᑉ ᐃᕐᖕᓂᖓ ᐊᖓᔪᖅᑳᖅᔪᐊᖑᓚᐅᖅᐳᖅ ᐄᓴᕅᓕᒥᐅᓄᑦ ᓴᒥᐊᕆᐊᒥ ᐊᕐᕌᒍᓂᒃ 22-ᓂᒃ. 
30ᐂᕼᐊᑉ ᐅᒻᕆᐅᑉ ᐃᕐᖕᓂᖓ ᐊᔪᖅᑐᓕᕗᖅ ᐊᑕᓂᐅᑉ ᑕᑯᓐᓇᖅᑕᖓᒍᑦ, ᐊᔪᖅᑐᓕᓂᖅᓴᐅᕗᖅᓗ ᓯᕗᓕᕐᖕᒥᓂᑦ ᑕᒤᓐᓂᑦ. 
31ᖃᓄᐃᖏᓐᓂᖅᓴᐅᔮᓚᐅᖅᐳᖅ ᐃᓅᓚᐅᕈᓂ, ᔨᕈᐳᐊᒻ ᓂᐹᑦ ᐃᕐᖕᓂᖓᑕ ᐊᔪᖅᑐᓕᓂᕆᓚᐅᖅᑕᖓᑐᑦ, ᓄᓕᐊᓂᓚᐅᕐᖕᒪᑦ ᔨᔨᐱᐅᓪᒥᒃ ᐊᖓᔪᖅᑳᖅᔪᐊᑉ ᐃᔅᐱᐊᓚᐅᑉ ᓮᑐᓂᒥᐅᑕᐅᑉ ᐸᓂᖓᓂᒃ, ᐰᓕᒥᒡᓗ ᒎᑎᓐᖑᐊᖃᓚᐅᖅᐳᖅ ᐱᓇᓱᐊᓚᐅᕐᖕᒪᑦ ᐅᐱᒍᓱᖕᓂᕐᖕᒧᓪᓗ ᑐᒃᓯᐊᖅᕕᒋᓪᓗᒍ. 
32ᑐᓂᕐᕈᓯᖅᕕᓕᐅᖅᐳᖅᓗ ᐰᓕᒧᑦ ᐰᓕᐅᑉ ᐃᒡᓗᖓᓂ, ᓴᒥᐊᕆᐊᒥ. 
33ᐂᕼᐊᑉᓗ ᕿᔪᖕᒥᒃ ᐊᓯᕆᒥᒃ ᐊᑎᓕᖕᒥᒃ ᒎᑎᓐᖑᐊᓕᐅᖅᐳᖅ. ᐂᕼᐊᑉ ᓂᓐᖓᒃᓮᓂᖅᓴᐅᓚᐅᖅᐳᖅ ᐊᑕᓂᕐᖕᒥᒃ, ᐄᓴᕅᓕᒥᐅᑉ ᒎᑎᖓᓂᒃ, ᐊᖓᔪᖅᑳᖅᔪᐊᖑᓚᐅᖅᑐᓂᑦ ᐄᓴᕅᓕᒥᐅᓄᑦ ᓯᕗᓕᕐᖕᒥᓂᑦ. 
34ᐃᓅᑎᓪᓗᒍ ᕼᐂᐅᓕ ᐱᑎᓕᒥᐅᑕᖅ ᔨᕆᑯᒥᒃ ᓴᓇᕗᖅ; ᑐᓐᖓᕕᓕᐅᖅᓗᒍ ᐃᕐᖕᓂᓂ ᐊᖓᔪᒃᓕᖅᐹᖅ ᐊᐱᕌᒻ ᐃᑲᔪᖅᑎᒋᓪᓗᒍ, ᓄᑲᖅᓕᖅᐹᖁᑎᓂᓗ ᓯᒎᑉ ᓴᓇᖃᑎᒋᕚ ᐃᑎᖅᑕᖅᕕᖏᓐᓂᒃ, ᐊᑕᓂᐅᑉ ᐅᖃᐅᓯᖏᑦ ᒪᓕᒡᓗᒋᑦ ᐅᖃᐅᓯᕆᓚᐅᖅᑕᖏᑦ ᔮᓱᐊᒃᑯᑦ ᓈᓂᐅᑉ ᐃᕐᖕᓂᖓᒍᑦ.
