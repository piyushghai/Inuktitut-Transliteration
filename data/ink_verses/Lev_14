1ᐊᑕᓂᐅᑉ ᒨᓯᓯ ᐅᖃᐅᑎᕚ, 
2“ᐅᑯᐊ ᑕᕝᕙ ᐱᖁᔧᑦ ᐃᓅᑉ ᐅᕕᓂᖅᓗᒃᑑᑉ ᐸᖅᑎᖅᑑᑉ ᓴᓗᒻᒪᕐᖕᓂᕋᖅᑕᐅᓂᖓᑕ ᐃᓕᖅᑯᓯᖅ ᒪᓕᒡᓗᒍ, ᑐᓂᕐᕈᓯᖅᑎᑦᓯᔨᒧᑦ ᕾᑎᑕᐅᒃᐸᑦ. 
3ᑐᓂᕐᕈᓯᖅᑎᑦᓯᔨ ᓄᓇᓖᑦ ᓯᓚᑖᓄᐊᖅᓗᓂ ᐅᕕᓂᖅᓗᒃᑐᒥᒃ ᖃᐅᔨᓴᕆᐊᖅᑐᖅᑐᒃᓴᐅᕗᖅ. ᐃᓄᒃ ᐅᕕᓂᖅᓗᖕᓂᕐᖕᒥᓂᑦ ᐱᔪᓐᓃᖅᐸᑦ, 
4ᑐᓂᕐᕈᓯᖅᑎᑦᓯᔨᐅᑉ ᕾᑦᓯᖁᒐᔭᖅᐹ ᒪᕐᕉᖕᓂᒃ ᑎᖕᒥᐊᖕᓂᒃ ᓴᓗᒪᔫᖕᓂᒃ, ᓇᐹᖅᑐᕕᓂᕐᖕᒥᒡᓗ ᕿᔪᖕᒥᒃ ᓰᑕᕆᒥᒃ ᐊᑎᓕᖕᒥᒃ, ᓄᕕᖅᓵᒃᓴᒥᒡᓗ ᐊᐅᐸᖅᑐᒥᒃ, ᓇᐹᖅᑑᓪᓗ ᕼᐊᓯᐱᐅᑉ ᐊᕙᓚᖓᔪᖓᓂᒃ, ᓴᓗᒻᒪᖅᓴᖅᑕᐅᑦᔪᑎᒃᓴᒥᓂᒃ ᑖᒃᑯᓂᖓ. 
5ᑐᓂᕐᕈᓯᖅᑎᑦᓯᔨ ᐱᖁᔨᔭᕆᐊᖃᖅᐳᖅ ᑎᖕᒥᐊᑯᓘᑉ ᐱᖃᑖ ᑐᖁᑕᐅᖁᓪᓗᒍ ᐅᔭᕋᐅᑉ ᐅᐊᓴᖅᕕᐅᑉ ᐃᒥᖅᑕᖅᕕᖕᒥᒃ ᐃᒪᓕᐅᑉ ᖁᓛᓂ. 
6ᑕᕝᕙ ᑎᖕᒥᐊᑯᓗᒃ ᐆᒪᔪᖅ ᒥᓱᒃᓗᓂᐅᒃ, ᕿᔪᒃ ᐱᖃᓯᐅᑎᓗᒍ ᓰᑕᕆᒥᒃ ᐊᑎᓕᒃ, ᓄᕕᖅᓵᒃᓴᖅᓗ ᐊᐅᐸᓪᓚᕆᒃᑐᖅ, ᓇᐹᖅᑑᓪᓗ ᐊᕙᓚᖓᔪᐊ ᕼᐊᓯᐱᒥᒃ ᐊᑎᓕᒃ, ᑖᒃᑯᐊ ᒥᓱᒡᓗᒋᑦ ᐅᐊᓴᖅᕕᖕᒧᑦ ᑎᖕᒥᐊᑯᓘᑉ ᐊᐅᖓᓂᒃ ᐃᒪᓕᖕᒧᑦ ᑐᖁᑕᐅᕋᑖᖅᑐᒧᑦ ᐅᐊᓴᖅᕕᐅᑉ ᖁᓛᓂ. 
7ᓯᖅᐸᖅᓴᖅᕕᒋᔭᒃᓴᕆᕚ 7-ᐃᖅᓱᖅᓗᒍ ᓴᓗᒻᒪᕐᖕᓂᕋᖅᑕᐅᔪᖅ ᑍᒤᓕᐅᕇᕈᓂᐅᒡᓗ ᓴᓗᒻᒪᓂᕋᓕᖅᓗᒍ ᐅᖃᖅᑐᒃᓴᐅᕗᖅ. ᑕᕝᕙ ᑎᖕᒥᐊᑯᓘᑉ ᐂᑉᐸᖓ ᑎᖏᑎᑕᒃᓴᕆᕚ ᓯᓚᒥ. 
8ᐃᓅᑉ ᓴᓗᒻᒪᖅᓴᖅᑕᐅᔫᑉ ᐊᓐᓄᕌᓂ ᐅᐊᓴᕆᐊᖃᖅᐰᑦ, ᓄᔭᓂ ᒥᖅᑯᓂᓗ ᑕᒪᕐᖕᒥᒃ ᓴᓕᔭᕆᐊᖃᖅᐰᑦ ᐃᒥᕐᖕᒧᓪᓗ ᐅᐊᓴᖅᓗᓂ; ᑕᕝᕙ ᐃᓕᖅᑯᓯᖅ ᒪᓕᒡᓗᒍ ᓴᓗᒪᓂᕋᖅᑕᐅᓂᐊᖅᐳᖅ. ᑍᒤᓕᐅᕇᕈᓂ ᓄᓇᓕᖕᓄᑦ ᑕᕝᕙ ᐅᑎᕈᓐᓇᖅᓯᕗᖅ, ᑭᓯᐊᓂ ᐃᓚᒥᓂ ᓇᔫᑎᔭᕆᐊᖃᓐᖏᓚᖅ ᐅᓪᓗᓂᒃ 7-ᓂᒃ. 
9ᐅᓪᓗᑦ 7-ᖓᓐᓂ ᓂᐊᖁᓂ ᓴᓕᑦᓯᐊᕆᐊᖃᖅᐹ, ᐅᓐᖏᔭᑦᓯᐊᖅᓗᓂᓗ ᖃᓪᓗᐃᔭᖅᓗᓂᓗ, ᑎᒥᒥᓃᑦᑐᓪᓗ ᒥᖅᑯᐃᑦ ᓴᓕᓗᒋᑦ. ᐊᓐᓄᕌᓂ ᐅᐊᓴᖅᓗᒋᑦ, ᐅᕕᓂᓕᒫᓂᓗ ᐅᐊᓴᖅᓗᓂᐅᒃ ᐃᒥᕐᖕᒧᑦ, ᑕᕝᕙ ᓴᓗᒪᓂᕋᖅᑕᐅᓂᐊᖅᐳᖅ.
10ᐅᓪᓗᑦ 8-ᖓᓐᓂ ᕾᑎᑦᓯᔭᕆᐊᖃᖅᐳᖅ ᓰᐱᐅᑉ ᓄᕐᕋᖏᖕᓂᒃ ᐊᖑᑏᖕᓂᒃ ᒪᕐᕉᖕᓂᒃ ᐊᑕᐅᓯᕐᖕᒥᒡᓗ ᓰᐱᐅᑉ ᓄᕐᕋᖓᓂᒃ ᐊᕐᖕᓇᒥᒃ, ᐊᑐᓂᑦ ᐊᑕᐅᓯᕐᖕᒥᒃ ᐊᕐᕌᒍᖃᖅᓗᑎᒃ, ᐊᑐᓂᓪᓗ ᖃᓄᐃᓐᓂᖃᖏᑦᓯᐊᖅᓗᑎᒃ, ᐃᓚᖃᖅᓗᑎᒡᓗ ᓂᐊᖂᔭᕐᖕᒥᒃ, ᐅᖅᓱᒥᒡᓗ ᐅᖁᒤᓐᓂᖃᖅᑐᒥᒃ ᐊᑕᐅᓯᕐᖕᒥᒃ ᓇᑉᐸᕐᖕᒥᒡᓗ. 
11ᑐᓂᕐᕈᓯᖅᑎᑦᓯᔨ ᑖᑦᓱᒥᖓ ᑲᒪᔫᑉ ᑖᒃᑯᐊ ᐋᑕᒃᓴᕆᕔᑦ, ᓴᓗᒻᒪᖅᑎᑕᐅᔪᖅᓗ ᑐᓂᕐᕈᑎᒃᓴᖏᓪᓗ ᐊᑕᓂᕐᖕᒧᑦ, ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᖓᓂ. 
12ᑐᓂᕐᕈᓯᖅᑎᑦᓯᔨᐅᑉ ᓰᐱᐅ ᓄᕐᕋᖓ ᐊᖑᑎᐅᑉ ᐱᖃᑖ ᑐᓂᕐᕈᑎᒋᔭᕆᐊᖃᖅᐹ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᖅ ᐱᑦᔪᑎᒋᓪᓗᒍ, ᐅᖅᓱᖅ ᐊᑕᐅᓯᕐᖕᒥᒃ ᓇᑉᐸᕐᖕᒥᒡᓗ ᐅᖁᒤᓐᓂᓕᒃ ᐱᖃᓯᐅᑎᓗᒍ; ᑖᒃᑯᐊ ᐊᐅᓪᓚᖅᑎᓪᓗᒋᑦ ᑐᓂᕐᕈᑎᒋᔭᕆᐊᖃᖅᐰᑦ ᐊᑕᓂᐅᑉ ᓵᖓᓂ. 
13ᑐᓂᕐᕈᓯᖅᑎᑦᓯᔨᐅᑉ ᓄᕐᕋᖅ ᑐᖁᑕᒃᓴᕆᕚ ᐃᑦᔪᕐᖕᓁᑦᑐᕕᖕᒥ, ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᒃᓴᐅᑉ ᐃᑯᐊᓚᑎᑕᒃᓮᓪᓗ ᑐᓂᕐᕈᑎᒃᓮᑦ ᑐᖁᑕᐅᕕᐊᓂ. ᑍᒫᑦᓮᓐᓇᖅ ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᒃᓴᑐᑦ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᒧᑦ ᑐᓂᕐᕈᑎᒃᓴᖅ ᑐᓂᕐᕈᓯᖅᑎᑦᓯᔨᐅᑉ ᐱᔭᒃᓴᕆᕚ, ᑖᓐᓇᑦᑕᐅᖅ ᐃᑦᔪᕐᖕᓁᓐᓂᖅᐹᖑᒋᕗᖅ. 
14ᑐᓂᕐᕈᓯᖅᑎᑦᓯᔨ ᐊᐅᖕᒥᒃ ᐱᔭᕆᐊᖃᖅᐳᖅ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᒥᑦ ᑐᓂᕐᕈᑎᒃᓴᒥᑦ ᓴᓗᒻᒪᖅᓴᖅᑕᐅᔫᑉ ᓯᐅᑎᖓᑕ ᑕᓕᖅᐱᐅᑉ ᐳᕝᕙᖓ ᐊᐅᒥᓪᓗᒍ, ᑕᓕᖅᐱᖓᑕᓗ ᑯᓪᓗᖓ, ᐳᑐᒍᖓᓗ ᑕᓕᖅᐱᐊ. 
15ᑐᓂᕐᕈᓯᖅᑎᑦᓯᔨᐅᑉ ᐃᑎᒪᓂ ᓴᐅᒥᓂ ᑯᕝᕕᕆᔭᕆᐊᖃᖅᐹ ᐅᖅᓱᒥᒃ, 
16ᑎᑭᓂᓗ ᑕᓕᖅᐱᓂ ᐃᑎᒪᖕᒥᓄᑦ ᒥᓱᒡᓗᒍ ᑖᓐᓇ ᓯᖅᐸᖅᓴᕈᑎᒋᔭᕆᐊᖃᖅᐹ 7-ᐃᖅᓱᖅᓗᓂ ᐊᑕᓂᐅᑉ ᓵᖓᓂ. 
17ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᐅᖅᓱᒥᒃ ᐃᑎᒪᖕᒥᓂᑦ ᐱᔭᕆᐊᖃᕆᕗᖅ ᓴᓗᒻᒪᖅᓴᖅᑕᐅᔫᑉ ᓯᐅᑎᖓᑕ ᑕᓕᖅᐱᐊᑕ ᐳᕝᕙᖓ ᐅᖅᓱᒥᓪᓗᒍ, ᑕᓕᖅᐱᖓᓗ ᑯᓪᓗᐊ, ᐳᑐᒍᖓᓗ ᑕᓕᖅᐱᐊ, ᑖᒃᑯᐊ ᐊᐅᒥᓯᒪᔪᒃᓴᐅᕗᑦ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᒥᒃ ᑐᓂᕐᕈᓯᕆᐊᓪᓚᒍᑎᒥᒃ. 
18ᐃᑎᒪᒥᓃᑦᑐᖅ ᐅᖅᓱᖅ ᐊᒥᐊᒃᑯᐊ ᐃᓕᔭᒃᓴᕆᕚ ᓴᓗᒻᒪᖅᓴᖅᑕᐅᔫᑉ ᓂᐊᖁᐊᑕ ᖄᖓᓄᑦ ᐃᓱᒪᒋᔪᓐᓁᖅᕕᐅᖁᓪᓗᒍ ᐊᑕᓂᕐᖕᒥᑦ.
19ᑐᓂᕐᕈᓯᖅᑎᑦᓯᔨ ᑐᓂᕐᕈᓯᕆᐊᖃᖅᐳᖅ ᐊᔪᕐᖕᓂᖅ ᐱᓪᓗᒍ ᓴᓗᒻᒪᖅᓴᖅᑕᐅᔪᖅ ᐃᓱᒪᒋᔪᓐᓁᖅᕕᐅᖁᓪᓗᒍ ᓴᓗᒤᓐᓂᕐᖕᒥᑦ. ᑭᖑᓂᖓᒍᑦ ᑐᓂᕐᕈᑎᒃᓴᖅ ᐃᑯᐊᓚᒐᒃᓴᖅ ᑐᖁᑕᒃᓴᕆᕚ. 
20ᑐᓂᕐᕈᓯᖅᕕᖕᒧᓪᓗ ᐃᓕᓗᒍ ᑐᓂᕐᕈᑎᒋᓗᒍ, ᓂᐊᖂᔭᒃᓴᖅ ᐱᖃᓯᐅᑎᓗᒍ ᐃᓱᒪᒋᔪᓐᓁᖅᕕᐅᖁᓪᓗᒍ ᓴᓗᒻᒪᖅᑕᐅᖁᓪᓗᒍᓗ.
21ᐃᓄᒡᓕ ᐊᒃᓱᔫᒃᐸᑦ, ᑕᒪᒃᑯᓂᖓᓗ ᐱᔪᓐᓇᖏᓪᓗᓂ, ᕾᑦᓯᔭᕆᐊᖃᖅᐳᖅ ᓰᐱᐅᑉ ᓄᕐᕋᖓᓂᒃ ᐊᖑᒻᒥᒃ ᐊᑕᐅᓯᕐᖕᒥᒃ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᒧᑦ ᑐᓂᕐᕈᑎᒃᓴᒥᒃ, ᐊᐅᓪᓚᖅᑎᑕᐅᓗᓂ ᑐᓂᕐᕈᑎᒃᓴᒥᒃ ᐃᓱᒪᒋᔪᓐᓁᖅᕕᐅᖁᓪᓗᒍ, ᐃᓚᖃᖅᓗᒍ ᐆᒃᑑᑎᐅᑉ ᐊᑕᐅᓯᐅᑉ ᓇᑉᐸᖓᑐᑦ ᐅᑯᒤᑎᒋᔪᒥᒃ ᓂᐊᖂᔭᕐᖕᒥᒃ ᐅᖅᓱᒥᒃ ᐃᓚᓯᒪᔪᒥᒃ, ᓂᐊᖂᔭᒃᓴᖅ ᑐᓂᕐᕈᑎᒃᓴᒥᒃ ᐆᒃᑑᑎᒥᒡᓗ ᓇᑉᐸᐅᑉ ᓇᑉᐸᖓᓂᒃ ᐅᖅᓱᒥᒃ, 
22ᒪᕐᕉᖕᓂᒡᓗ ᑑᕖᖕᓂᒃ ᐅᕝᕙᓘᓐᓃᑦ ᐊᕿᒡᒋᐅᔮᖅᑑᖕᓂᒃ ᐱᑦᔭᓐᓂᒃ ᐱᐊᕋᕕᓃᖕᓂᒃ ᑖᑦᓱᒪ ᐱᔪᓐᓇᖅᑕᖏᖕᓂᒃ, ᐱᖃᑖ ᑐᓂᕐᕈᑎᒃᓴᖅ ᐊᔪᕐᖕᓂᖅ ᐱᓪᓗᒍ, ᐱᖃᑖᓗ ᐃᑯᐊᓪᓚᒃᑎᑕᐅᓗᓂ ᑐᓂᕐᕈᑎᒃᓴᐅᓗᓂ. 
23ᐅᓪᓗᑦ 8-ᖓᓐᓂ ᑖᒃᑯᐊ ᕾᑦᔪᑎᔭᕆᐊᖃᖅᐰᑦ ᑐᓂᕐᕈᓯᖅᑎᑦᓯᔨᒧᑦ ᓴᓗᒻᒪᖅᑎᑕᐅᔭᖅᑐᖅᓗᓂ ᑐᐱᐅᑉ ᑲᑎᒪᕕᐅᑉ ᐃᑎᖅᑕᖅᕕᖓᓄᑦ ᐊᑕᓂᐅᑉ ᓵᖓᓂ. 
24ᑐᓂᕐᕈᓯᖅᑎᑦᓯᔨᐅᑉ ᓰᐱᐅᑉ ᓄᕐᕋᖓ ᑐᓂᕐᕈᑎᒋᔭᕆᐊᖃᖅᐹ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᖅ, ᐃᓚᖃᖅᓗᓂ ᐅᖅᓱᒥᒃ ᐆᒃᑑᑎᑐᑦ ᓇᑉᐸᐅᑉ ᓇᑉᐸᖓᑐᑦ ᐊᖏᑎᒋᔪᒥᒃ ᐅᖁᒤᓐᓂᓕᒃ, ᑖᑦᓱᒪ ᐊᐅᓪᓚᖅᑎᑦᓴᕆᐊᖃᖅᐹ ᐊᑕᓂᐅᑉ ᓵᖓᓂ ᐊᐅᓪᓚᖅᑎᑕᐅᓂᒃᑯᑦ ᑐᓂᕐᕈᑕᐅᓗᑎᒃ. 
25ᓰᐱᐅᑉ ᓄᕐᕋᖓ ᑐᖁᑕᒃᓴᕆᕚ ᑐᓂᕐᕈᑎᒋᓗᒍ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᖅ, ᐊᐅᖓᑕᓗ ᐃᓚᖓ ᓴᓗᒻᒪᖅᑎᑕᐅᔫᑉ ᓯᐅᑎᖓᑕ ᐳᕝᕙᖓᓄᑦ+ ᑕᓕᖅᐱᐊᓄᑦ ᐊᐅᒥᑦᑕᕈᑎᒋᓗᒍ, ᑯᓪᓗᖓᑕᓗ ᑕᓕᖅᐱᐊᒍᑦ, ᐳᑐᒍᐊᓗ ᑕᓕᖅᐱᐊ. 
26ᑐᓂᕐᕈᓯᖅᑎᑦᓯᔨᐅᓪᓗ ᐃᑎᒪᓂ ᓴᐅᒥᓂ ᐅᖅᓱᒥᒃ ᑯᕕᓯᕕᒋᔭᕆᐊᖃᖅᐹ 
27ᑎᑭᓂᓗ ᑕᓕᖅᐱᓂ ᒥᓱᒡᓗᒍ ᐅᖅᓱᒧᑦ ᓴᐅᒥᖕᒥᓃᑦᑐᒧᑦ, ᓯᖅᐸᖅᓴᕈᑎᒋᔭᒃᓴᕆᕚ ᐊᑕᓂᐅᑉ ᓵᖓᓂ 7-ᐃᖅᓱᖅᓗᓂ. 
28ᐅᖅᓱᒥᒃ ᐃᑎᒪᖕᒥᓃᑦᑐᒥᒃ ᑍᒫᑦᓯᐊᖅ ᓱᓕ ᐅᖅᓱᒥᒃ ᐱᑕᑦᓯᕆᐊᖃᖅᐰᑦ ᑕᓕᖅᐱᐊᑕ ᓯᐅᑎᖓᑕ ᐳᕙᖓ, ᑯᓪᓗᐊᓗ ᑕᓕᖅᐱᐊ, ᐳᑐᒍᐊᓗ ᑕᓕᖅᐱᐊ, ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒧᑦ ᐊᐅᖕᒥᒃ ᑐᓂᕐᕈᓯᖅᕕᐅᔫᑉ ᐃᓂᐊᓂ. 
29ᐅᖅᓲᑉ ᐊᒥᐊᒃᑯᐊ ᐃᑎᒪᖕᒥᓃᑦᑐᖅ ᐃᓕᔭᕆᐊᖃᖅᐹ ᓴᓗᒻᒪᖅᑎᑕᐅᔫᑉ ᓂᐊᖁᐊᓄᑦ, ᐃᓱᒪᒋᔪᓐᓁᖅᕕᐅᖁᓪᓗᒍ ᐊᑕᓂᐅᑉ ᓵᖓᓂ. 
30ᑕᕝᕙ ᑐᓂᕐᕈᑎᒋᔭᕆᐊᖃᖅᐹ ᑑᕕᒃ ᐅᕝᕙᓘᓐᓃᑦ ᐱᐊᕋᖅ ᐱᓐᔭᓐᒥᒃ ᑍᔭᐅᔪᖅ ᐱᔪᓐᓇᖅᑕᓂ ᒪᓕᒡᓗᒍ. 
31ᐱᖃᑖ ᑐᓂᕐᕈᑕᐅᓗᓂ ᐊᔪᕐᖕᓂᖅ ᐱᓪᓗᒍ ᐱᖃᑖᓗ ᐃᑯᐊᓚᓗᓂ ᑐᓂᕐᕈᑕᐅᖁᓪᓗᒍ, ᐃᓚᖃᖅᓗᒍ ᓂᐊᖂᔭᒥᒃ ᑐᓂᕐᕈᑎᒃᓴᒥᒃ, ᑍᒫᒃ ᑕᕝᕙ ᑐᓂᕐᕈᓯᖅᑎᑦᓯᔨᐅᑉ ᐃᓱᒪᒋᔪᓐᓁᖅᕕᐅᑎᓐᓂᐊᖅᐹ ᐊᑕᓂᕐᖕᒧᑦ ᑖᓐᓇ ᓴᓗᒻᒪᖅᑎᑕᐅᔪᖅ. 
32ᑖᒃᑯᐊ ᑕᕝᕙ ᐅᕕᓂᖅᓗᓚᐅᖅᑐᒧ ᐂᑦᑐᖅᓗᐃᔭᑦᑐᒥᒃ ᓴᓗᒻᒪᖅᑎᑕᐅᓂᖓᑕ ᐱᖁᔭᖏᑦ, ᑐᓂᕐᕈᓯᕈᓐᓇᖏᑉᐸᓪᓗ ᐊᔪᖅᓴᕐᖕᓂᓂ ᐱᓪᓗᒍ ᑐᓂᕐᕈᑎᒋᔭᐅᕙᒃᑐᒥᒃ.”
33ᐊᑕᓂᐅᑉ ᒨᓯᓯᓗ ᐂᕈᓂᓗ ᐅᖃᐅᑎᕚᒃ, 
34“ᓄᓇᒧᑦ ᑬᓇᓂᒧᑦ ᑎᑭᒃᑯᑦᓯᒃ, ᑕᒪᓐᓇ ᑐᓂᓂᐊᕋᒃᑯ ᐃᓕᑦᓯᖕᓄᑦ ᐱᖁᑕᐅᓕᖁᓪᓗᒍ ᐃᓕᓯᕗᖓᓗ ᐅᖁᖕᒥᒃ ᐃᒡᓗᒧᑦ ᓯᐊᒻᒪᖅᐸᓪᓕᐊᔪᒃᓴᒥᒃ ᓄᓇᒥ ᑕᕝᕙᓂ. 
35ᐃᒡᓗᒥᒃ ᓇᖕᒥᓂᖃᖅᑐᖅ ᑐᓂᕐᕈᓯᖅᑎᑦᓯᔨᒧᑦ ᐅᖃᕆᐊᑐᕆᐊᖃᖅᐳᖅ, ‘ᑕᑯᓯᒪᕗᖓ ᐅᖂᑉ ᐊᑦᔨᖓᓂᒃ ᐃᒡᓗᓐᓃᑦᑐᒥᒃ.’ 
36ᑐᓂᕐᕈᓯᖅᑎᑦᓯᔨᐅᑉ ᑕᕝᕙ ᐃᒡᓗ ᑖᓐᓇ ᐃᓗᓖᔭᖅᑕᐅᖁᔭᕆᐊᖃᖅᐹ ᑕᑯᔭᖅᑐᓚᐅᖏᓐᓂᕐᖕᒥᓂ ᐃᒡᓗᒥᒃ ᑖᑦᓱᒥᖓ ᐅᖁᖃᕐᖕᒪᖔᑦ, ᐃᒡᓘᑉ ᐃᓗᐊᓂ ᓴᓗᒤᓐᓂᕋᖅᑕᐅᔪᖃᖁᓇᒍ, ᑕᕝᕙ ᑐᓂᕐᕈᓯᖅᑎᑦᓯᔨᐅᑉ ᑕᑯᔭᖅᑐᕆᐊᖃᖅᐹ. 
37ᖃᐅᔨᓴᕆᐊᖃᖅᐹ ᐅᖁᒃ ᐃᒡᓘᑉ ᐊᕙᓗᐊᓃᑦᑐᖅ, ᑐᖑᔪᕈᔪᒃᑐᒥᒃ ᐊᐅᐸᕈᔪᒃᑐᒥᒡᓘᓐᓃᑦ ᑕᐅᑦᑐᖃᖅᐸᑦ ᐃᒡᓘᓪᓗ ᐃᑭᐊᖓᓂᑦ ᐱᓯᒪᔫᔮᖅᓗᓂ, 
38ᑐᓂᕐᕈᓯᖅᑎᑦᓯᔨ ᓯᓚᒧᑦ ᐊᓂᔭᕆᐊᖃᖅᐳᖅ ᐃᒡᓗᓗ ᒪᑐᓯᒪᔭᕆᐊᖃᖅᐳᖅ ᐅᓪᓗᓂᒃ 7-ᓂᒃ. 
39ᐅᓪᓗᑦ 7-ᖓᓐᓂ ᐃᒡᓗ ᑕᑯᔭᖅᑐᒃᑲᓐᓂᕆᐊᖃᖅᐹ. ᐅᖁᒃ ᓯᐊᒻᒪᖅᐸᑦ ᐃᒡᓘᑉ ᐊᕙᓗᐊᓂ, 
40ᐱᖁᔨᔭᕆᐊᖃᖅᐳᖅ ᑕᕝᕙ ᐅᖁᒃᓯᒪᔪᑦ ᐅᔭᕅᑦ ᐲᔭᖅᑕᐅᖁᓪᓗᒋᑦ ᐃᒋᑕᐅᓗᑎᒡᓗ ᓴᓗᒤᑦᑐᒃᑯᕕᖕᒧᑦ ᐃᒡᓗᒐᓮᑦ ᓯᓚᑖᓃᑦᑐᒧᑦ. 
41ᐃᒡᓘᑉ ᐃᓗᓕᒫᖓ ᑭᓕᐅᖅᑐᖅᑕᐅᔭᕆᐊᖃᖅᐳᖅ ᑭᓕᐅᖅᑐᕐᖕᓂᑯᐊᓗ ᐃᒋᑕᐅᓗᓂ ᓴᓗᒤᑦᑐᒃᑯᕕᖕᒧᑦ ᐃᒡᓗᒐᓮᑦ ᓯᓚᑖᓃᑦᑐᒧᑦ. 
42ᐅᔭᕅᑦ ᐊᓯᖏᓐᓂᒃ ᑭᖑᕝᕕᖅᓗᒋᑦ ᐅᔭᕅᑦ ᐲᔭᖅᑕᐅᔪᑦ, ᐅᔭᕋᕈᖅᑎᓯᒪᔪᒥᒃ+ ᓄᑖᒥᒃ ᐃᒡᓘᑉ ᐃᓗᐊ ᕿᑯᖅᑕᐅᔭᕆᐊᖃᖅᐳᖅ.
43ᑕᕝᕙᓕ ᐅᖁᒃ ᓴᖅᑭᒃᑲᓐᓂᖅᐸᑦ ᑕᕝᕙᓂ ᐃᒡᓗᒥ ᐅᔭᕅᑦ ᐲᔭᖅᑕᐅᓚᐅᕋᓗᐊᖅᑎᓪᓗᒋᑦ ᐃᒡᓗᓗ ᑭᓕᐅᖅᑐᖅᑕᐅᓚᐅᕋᓗᐊᖅᑎᓪᓗᒍ ᕿᑯᖅᑕᐅᒃᑲᓐᓂᓚᐅᖅᑎᓪᓗᒍᓗ, 
44ᑐᓂᕐᕈᓯᖅᑎᑦᓯᔨᐅᑉ ᑕᑯᔭᖅᑐᕆᐊᖃᖅᐹ, ᑕᒪᓐᓇ ᐅᖁᒃ ᓯᐊᒻᒪᖅᐸᑦ, ᐅᖁᒃ ᑕᒪᓐᓇ ᓱᒃᑯᑎᕆᖕᒪᑦ, ᑕᕝᕙ ᐃᒡᓗ ᑖᓐᓇ ᓴᓗᒤᑦᑑᕗᖅ. 
45ᑖᓐᓇ ᓯᖁᒥᑕᐅᔭᕆᐊᖃᖅᐳᖅ ᐅᔭᕅᑦ ᕿᔪᐃᓪᓗ ᕿᑯᐃᓪᓗ ᑕᒪᕐᖕᒥᒃ ᐃᒡᓗᒐᓮᑦ ᓯᓚᑖᓄᑦ ᐱᑎᑕᐅᔪᒃᓴᐅᕗᑦ ᓴᓗᒤᑦᑐᒃᑯᕕᖕᒧᑦ. 
46ᓇᓪᓕᐊᑦ ᐃᒡᓗᒧᑦ ᐃᑎᖅᑐᖅ ᒪᑐᔭᐅᓯᒪᑎᓪᓗᒍ, ᑖᓐᓇ ᓴᓗᒤᓕᓂᐊᖅᐳᖅ ᐅᓐᓄᒃ ᑎᑭᓪᓗᒍ. 
47ᓇᓪᓕᐊᓪᓗ ᓯᓂᒃᑐᖅ ᓂᕆᔪᖅᓘᓐᓃᑦ ᐃᒡᓗᒥ ᑕᕝᕙᓂ ᐊᓐᓄᕌᓂ ᐅᐊᓴᕆᐊᖃᖅᐰᑦ.
48ᑐᓂᕐᕈᓯᖅᑎᑦᓯᔨᐅᓪᓕ ᖃᐅᔨᓴᕆᐊᖅᑐᕈᓂᐅᒃ, ᐅᖁᒃ ᓯᐊᒻᒪᖅᓯᒪᖏᑉᐸᑦ ᐃᒡᓗ ᕿᑯᖅᑕᐅᓚᐅᖅᑎᓪᓗᒍ, ᐃᒡᓗ ᐅᖃᐅᓯᕆᔭᕆᐊᖃᖅᐹ ᓴᓗᒻᒪᕐᖕᓂᕋᖅᓗᒍ, ᐅᖁᒃ ᐊᓯᐅᖕᒪᑦ. 
49ᐃᒡᓘᑉ ᓴᓗᒻᒪᖅᑕᐅᑦᔪᑎᒃᓴᖏᓐᓂᒃ ᐱᔭᕆᐊᖃᖅᐳᖅ ᑎᖕᒥᐊᑯᓘᖕᓂᒃ ᒪᑉᕉᖕᓂᒃ, ᕿᔪᖕᒥᒡᓗ ᓰᑕᕆᒥᒃ ᐊᑎᓕᖕᒥᒃ, ᐊᐅᐸᓪᓚᕆᒃᑐᒥᒡᓗ ᓄᕕᖅᓵᒡᓴᒥᒃ ᕼᐊᓯᑉᒥᒡᓗ ᐱᕈᖅᑐᒥᒃ. 
50ᑐᓂᕐᕈᓯᖅᑎᑦᓯᔨᐅᑉ ᑎᖕᒥᐊᑯᓘᑉ ᐱᖃᑖ ᑐᖁᑦᓴᕆᐊᖃᖅᐹ ᐅᐊᓴᖅᕕᐅᑉ ᐅᔭᕋᐅᑉ ᐃᒪᖃᖅᑑᑉ ᖁᓛᓂ, 
51ᕿᔪᒃ ᓰᑕᕆ ᑎᒍᓗᓂᐅᒃ, ᕼᐊᓯᑉᓗ, ᐊᐅᐸᖅᑐᖅᓗ ᓄᕕᖅᓵᒃᓴᖅ, ᑎᖕᒥᐊᑯᓗᒡᓗ ᐆᒪᔪᖅ, ᑖᒃᑯᐊ ᒥᓱᒡᓗᒋᑦ ᐊᐅᖕᒧᑦ ᑎᖕᒥᐊᑯᓘᑉ ᐱᖃᑖᑕ ᐊᐅᖓᓄᑦ ᐃᒥᕐᖕᒧᓪᓗ, ᐃᒡᓗ 7-ᐃᖅᓱᖅᓗᒍ ᓯᖅᐸᖅᓴᕆᐊᖃᖅᐹ. 
52ᑍᒫᒃ ᐃᒡᓗ ᓴᓗᒻᒪᖅᓴᕐᖕᓂᐊᖅᐹ ᑎᖕᒥᐊᑉ ᐊᐅᖓᓄᑦ ᐃᒥᕐᖕᒧᓪᓗ, ᑎᖕᒥᐊᑯᓗᖕᒧᓪᓗ ᐆᒪᔪᒧᑦ, ᕿᔪᖕᒧᓪᓗ ᓇᐹᖅᑐᒥᑦ ᓰᑕᕆᒥᑦ ᐱᓯᒪᔪᒧᑦ, ᕼᐊᓯᑉᒧᓪᓗ ᐱᕈᖅᑐᒧᑦ, ᓄᕕᖅᓵᒃᓴᒧᓪᓗ ᐊᐅᐸᓪᓚᕆᒃᑐᒧᑦ. 
53ᑎᖕᒥᐊᑯᓗᒃ ᑕᕝᕙ ᑎᖏᑎᑦᓴᕆᐊᖃᖅᐹ ᐃᒡᓗᒐᓮᑦ ᓯᓚᑖᓂ ᐃᒡᓗᑕᖃᖏᑦᑐᒥ. ᑍᒫᒃ ᐃᒡᓗ ᐃᓱᒪᒋᔪᓐᓁᖅᕕᐅᑎᓐᓂᐊᖅᐹ, ᑍᒫᒡᓗ ᓴᓗᒪᓂᕋᖅᑕᐅᓂᐊᖅᐳᖅ.”
54ᑖᒃᑯᐊ ᑕᕝᕙ ᐱᖁᔧᑦ ᐅᕕᓂᖅᓗᖕᓂᖅ ᑲᑉᐱᐊᓇᖅᑐᒥᒃ ᐱᓪᓗᒍ ᐅᖏᓚᖕᓂᕐᖕᒥᒡᓗ, 
55ᐅᖁᖕᒥᒡᓗ ᐊᓐᓄᕌᒦᑦᑐᒥᒡᓘᓐᓃᑦ ᐃᒡᓗᒦᑦᑐᒥᒡᓘᓐᓃᑦ, 
56ᐳᕕᑦᑐᒥᒡᓘᓐᓃᑦ, ᐊᐅᐸᖅᓯᓯᒪᔪᖅᓘᓐᓃᑦ ᐅᕕᓂᖕᒥ ᑕᖅᓴᐅᔪᖅᓘᓐᓃ ᐅᕕᓂᖕᒦᑦᑐᖅ ᐱᓪᓗᒍ, 
57ᑖᒃᑯᐊ ᖃᐅᔨᓴᐅᑏᑦ ᓴᓗᒪᔪᒥᒃ ᓴᓗᒤᑦᑐᒥᒡᓘᓐᓃᑦ. ᑖᓐᓇ ᐱᖁᔭᐅᖕᒪᑦ ᐅᕕᓂᖅᓗᖕᓂᖅ ᐂᑦᑐᐃᔭᑦᑐᖅ ᐅᖁᒡᓗ ᐱᓪᓗᒋᑦ.
