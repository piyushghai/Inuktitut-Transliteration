1ᐅᓪᓛᒪᕆᒃᑯᓪᓕ ᐱᓇᓱᐊᕈᓯᐅᑉ ᐅᓪᓗᖏᑕ ᓯᕗᓪᓕᖅᐹᖓᓂ, ᓱᓕ ᑖᖅᑎᓪᓗᒍ, ᒥᐊᕆ ᒫᒃᑕᓖᓂ ᐃᓗᕕᕐᖕᒧᐊᖅᐳᖅ, ᑕᑯᓪᓗᓂᓗ ᐅᔭᕌᓗᒃ ᐃᓗᕕᐅᑉ ᐹᖓᓂᑦ ᐲᖅᑕᐅᓯᒪᓂᖓᓂᒃ. 
2ᑕᕝᕙ ᐅᓪᓚᒃᓯᕗᖅ ᓮᒨᓂ ᐲᑦᑐᕉᓯᒧᑦ ᐃᓕᓐᓂᐊᖅᑎᒧᓪᓗ ᐂᓪᓗᓂ, ᔩᓱᓯᐅᑉ ᓇᒡᓕᒋᔭᖓᓄᑦ, ᐅᖃᐅᑎᓪᓗᒋᒡᓗ, “ᐊᑕᓂᖅ ᐊᓐᓂᑦᔭᐅᓐᓂᕐᖕᒪᑦ ᐃᓗᕕᕐᖕᒥᑦ, ᖃᐅᔨᒪᓐᖏᓚᕗᓪᓗ ᓇᒧᓐᖓᖅᑕᐅᓐᓂᕐᖕᒪᖔᑦ.”
3ᑕᕝᕙ ᐲᑦᑐᕉᓯ ᐃᓕᓐᓂᐊᖅᑎᓗ ᐊᓂᕘᒃ, ᐃᓗᕕᕐᖕᒧᓪᓗ ᐂᓕᖅᓗᑎᒃ. 
4ᐅᓪᓚᒡᓗᑎᒡᓗ ᐃᓗᕕᕐᖕᒧᑦ, ᐃᓕᓐᓂᐊᖅᑎᓕ ᐲᑦᑐᕉᓯᒥᑦ ᓱᒃᑲᓂᖅᓴᐅᒐᒥ ᓯᕗᓪᓕᐅᓪᓗᓂ ᐃᓗᕕᕐᖕᒧᑦ ᑎᑭᑉᐳᖅ; 
5ᐃᓗᐊᓄᓪᓗ ᐃᑦᓱᐊᕋᒥ, ᑕᑯᕗᖅ ᖃᓪᓗᓈᖅᑕᓂᒃ ᓵᑦᑐᓂᒃ ᑕᒫᓃᕐᕆᔪᓂᒃ, ᐃᑎᕋᓂᓕ ᐃᓗᐊᓄᑦ. 
6ᓮᒨᓂ ᐲᑦᑐᕉᓯᓕ ᑭᖑᓪᓕᐅᓪᓗᓂ ᑎᑭᓐᓇᒥ, ᑲᑦᓱᕋᓂ ᐃᓗᕕᕐᖕᒧᑦ ᐃᑎᖅᐳᖅ; ᑕᑯᓪᓗᓂᓗ ᖃᓪᓗᓈᖅᑕᓂᒃ ᓵᑦᑐᓂᒃ ᑕᒫᓃᕐᕆᔪᓂᒃ. 
7ᖃᓪᓗᓈᖅᑕᖅᓗ ᔩᓱᓯᐅᑉ ᓂᐊᖁᐊᓄᑦ ᐃᒻᒧᑎᐅᓚᐅᖅᑐᖅ, ᑖᒃᑯᓄᖓ ᖃᓪᓗᓈᖅᑕᓄᑦ ᐃᒻᒧᑎᕕᓂᕐᖕᓄᑦ ᐃᓚᒋᔭᐅᓇᓂ, ᐃᒻᒥᒍᓪᓕ ᐃᒧᓯᒪᕗᖅ ᑲᑎᒪᔭᐅᓇᓂ. 
8ᑕᕝᕙ ᐃᓕᓐᓂᐊᖅᑎ, ᐃᓗᕕᕐᖕᒧᑦ ᑎᑭᖅᑳᓚᐅᖅᑐᖅ, ᐃᑎᕆᕗᖅ; ᑕᑯᓪᓗᓂᓗ ᐅᒃᐱᖅᐳᖅ; 
9ᐊᒡᓔᑦ ᓱᓕ ᖃᐅᔨᒪᖏᓐᓇᒥᒋᑦ ᐅᖃᖅᑐᑦ, ᑐᖁᖓᔪᓂᑦ ᒪᑭᑦᓴᕆᐊᖃᕐᖕᒪᑦ. 
10ᑕᕝᕙ ᐃᓕᓐᓂᐊᖅᑏᒃ ᐅᑎᖅᓗᑎᒃ ᐊᖏᕐᕋᖅᐴᒃ.
11ᒥᐊᕆᓕ ᐃᓗᕕᐅᑉ ᓯᓚᑖᓂ ᓇᖏᖅᓗᓂ ᕿᐊᕗᖅ, ᓱᓕᓕ ᕿᐊᓪᓗᓂ, ᐃᓗᕕᕐᖕᒧᑦ ᐃᑦᓱᐊᖅᐳᖅ. 
12ᑕᑯᓪᓗᓂᓗ ᐂᖏᓖᖕᓂᒃ ᒪᕐᕉᖕᓂᒃ ᖃᑯᖅᑖᖕᓂᒃ ᐊᓐᓄᕌᖅᓯᒪᔫᖕᓂᒃ, ᔩᓱᓯᐅᑉ ᑎᒥᖓᑕ ᐃᓂᒋᓚᐅᖅᑕᖓᓂ ᐃᒃᓯᕙᔫᖕᓂᒃ, ᐂᑉᐹ ᓂᐊᖁᐊᑕ ᓇᓛᓃᑦᑐᖅ, ᐂᑉᐸᖓᓗ ᐃᑎᒐᖏᑕ ᓇᓛᓃᓪᓗᓂ. 
13ᑖᒃᑯᐊᒡᓗ ᒥᐊᕆᒧᑦ ᐊᐱᕆᕘᒃ, “ᐊᕐᖕᓈᖅ? ᓱᖕᒪᑦ ᕿᐊᕕᑦ?”
14ᑍᒫᒡᓗ ᐅᖃᕇᕋᒥ ᐅᑎᒧᑦ ᕿᕕᐊᖅᐳᖅ; ᔩᓱᓯᓗ ᑕᑯᕚ ᓇᖏᖅᑐᖅ, ᖃᐅᔨᒪᓐᖏᓛᓗ ᔩᓱᓯᐅᖕᒪᖔᑦ. 
15ᔩᓱᓯᐅᓪᓗ ᐊᐱᕆᕚ, “ᐊᕐᖕᓈᖅ ᓱᖕᒪᑦ ᕿᐊᕕᑦ? ᑭᓇᒥᒡᓗ ᕿᓂᖅᐲᑦ?”
16ᔩᓱᓯᐅᑉ ᐅᖃᐅᑎᕚ, “ᒥᐊᕆ.”
17ᔩᓱᓯᐅᑉ ᐅᖃᐅᑎᕚ, “ᐊᒃᑐᕐᖕᓂᐊᕐᖕᓇᖓ, ᑕᑉᐸᐅᓐᖓᓚᐅᖏᓐᓇᒪ ᓱᓕ ᐊᑖᑕᓐᓄᑦ; ᖃᑕᓐᖑᑎᒃᑲᓕ ᐅᐸᓕᒃᑭᑦ ᐅᖃᐅᑎᓗᒋᓪᓗ, ᑕᑉᐸᐅᓐᖓᕐᖕᓂᐊᖅᐳᖓ ᐊᑖᑕᓐᓄᑦ ᐊᑖᑕᑦᓯᓐᓄᓪᓗ, ᒎᑎᓐᓄᑦ ᒎᑎᑦᓯᓐᓄᓪᓗ.”
18ᑕᕝᕙ ᒥᐊᕆ ᒫᒃᑕᓖᓂ ᐅᑎᓕᖅᐳᖅ; ᐃᓕᓐᓂᐊᖅᑏᓪᓗ ᐅᖃᐅᑎᕔᑦ, “ᐊᑕᓂᖅ ᑕᑯᓚᐅᖅᐸᕋ”; ᐅᖃᐅᑎᓪᓗᒋᓪᓗ ᐅᖃᐅᓯᕆᓚᐅᖅᑕᖏᓐᓂᒃ ᐃᒻᒥᓄᑦ.
19ᐅᓪᓗᒥ ᑕᕝᕙᓂ ᐅᓐᓄᓕᖅᑎᓪᓗᒍ, ᐱᓇᓱᐊᕈᓯᐅᑉ ᓯᕗᓪᓕᖅᐹᖓᓂ, ᐃᓕᓐᓂᐊᖅᑏᑦ ᑲᑎᒪᓪᓗᑎᒃ ᐅᒃᑯᐊᑦ ᐊᑦᓱᖏᖅᓯᒪᓚᐅᖅᐳᑦ, ᔫᑎᓂᒃ ᓯᕘᕋᒐᒥᒃ, ᔩᓱᓯ ᓴᖅᑭᑉᐳᖅ ᐊᑯᕐᖓᓐᓂᓗ ᓇᖏᖅᓗᓂ, ᐅᖃᖅᐳᖅ, “ᓮᒪᓂᐅᑉ ᐃᓚᒋᓕᓯ.” 
20ᑍᒫᒡᓕ ᐅᖃᕇᕋᒥ, ᐊᒡᒐᓂ ᓴᓂᕋᓂᓗ ᑕᑯᔭᐅᑎᑉᐰᑦ ᑖᒃᑯᓄᖓ. ᐃᓕᓐᓂᐊᖅᑏᓪᓗ ᖁᕕᐊᓱᓕᖅᐳᑦ ᐊᑕᓂᖅ ᑕᑯᒐᒥᑦᔪᒃ. 
21ᔩᓱᓯᐅᑉ ᐅᖃᐅᑎᒃᑲᓐᓂᖅᐰᑦ, “ᓮᒪᓂᐅᑉ ᐃᓚᒋᓕᓯ. ᓲᖅᓗ ᐊᑖᑕᐅᑉ ᑎᓕᓚᐅᕐᖕᒪᖓ, ᑍᒫᒃᑕᐅᖅ ᑎᓕᒋᕙᑦᓯ.” 
22ᑍᒫᒡᓗ ᐅᖃᕇᕋᒥ, ᓱᐴᖅᕕᒋᕔᑦ, ᐅᖃᐅᑎᓪᓗᒋᓪᓗ, “ᐊᓂᕐᖕᓂᖅ ᐃᑦᔪᕐᖕᓁᑦᑐᖅ ᐱᒋᓕᖅᓯᐅᒃ. 
23ᓇᓪᓕᐊᑦᑕ ᐊᔪᕐᖕᓂᖏᑦ ᐃᓱᒪᒋᔪᓐᓁᖅᑕᓯ, ᑖᒃᑯᐊ ᐃᓱᒪᒋᔪᓐᓁᖅᑕᐅᕗᑦ; ᓇᓪᓕᐊᑦᑕᓕ ᐊᔪᕐᖕᓂᖏᑦ ᐃᓱᒪᒋᔪᓐᓁᓐᖏᑕᓯ, ᑖᒃᑯᐊ ᐃᓱᒪᒋᔪᓐᓁᖅᑕᐅᓐᖏᓚᑦ.”
24ᑑᒪᓯᐅᓪᓕ 12-ᑦ ᐃᓚᖓᑦᑕ, ᒪᕐᕈᓕᐊᕕᓂᕐᖕᒥᒃ ᑍᔭᐅᔫᑉ ᐃᓚᒋᓚᐅᓐᖏᓔᑦ ᔩᓱᓯ ᑎᑭᑎᓪᓗᒍ. 
25ᑕᕝᕙ ᐃᓕᓐᓂᐊᖅᑏᑦ ᑑᒪᓯ ᐅᖃᐅᑎᕚᑦ, “ᐊᑕᓂᖅ ᑕᑯᓚᐅᖅᐸᕗᑦ.”
26ᐅᓪᓗᐃᑦ ᓯᑕᒪᐅᔪᖅᑐᑦ ᐊᓂᒍᖅᑎᓪᓗᒋᑦ, ᐃᓕᓐᓂᐊᖅᑏᑦ ᑲᑎᒪᓕᕆᕗᑦ ᐃᒡᓗᒥ, ᑑᒪᓯᐅᓪᓗ ᐃᓚᒋᕔᑦ. ᐅᒃᑯᐊᓪᓗ ᐊᑦᓱᖏᖅᓯᒪᑎᓪᓗᒋᑦ, ᔩᓱᓯ ᑎᑭᑉᐳᖅ ᐊᑯᕐᖓᓂᓗ ᓇᖏᖅᓗᓂ ᐅᖃᖅᐳᖅ, “ᓮᒪᓂᐅᑉ ᐃᓚᒋᓕᓯ.” 
27ᑕᕝᕙ ᑑᒪᓯᒧᑦ ᐅᖃᖅᐳᖅ, “ᑎᑮᑦ ᐅᕗᖓ ᐃᓕᒍᒃ, ᐊᒡᒐᒃᑲᓗ ᑕᑯᓕᒃᑭᑦ; ᐊᒡᒐᑎᓪᓗ ᐃᓴᒃᓗᒋᑦ ᓴᓂᕋᕋ ᐊᒃᑐᓕᕈᒃ; ᐅᒃᐱᖏᑦᑑᓇᒃ, ᐅᒃᐱᕆᓪᓕ.”
28ᑑᒪᓯᐅᑉ ᑭᐅᕚ, “ᐊᑕᓂᕋ, ᒎᑎᒐᓗ!”
29ᔩᓱᓯᐅᑉ ᐅᖃᐅᑎᕚ, “ᐅᒃᐱᓕᖅᐲᑦ? ᑕᑯᒐᕕᖓ ᑭᓯᐊᓂ? ᖁᕕᐊᓱᒍᑎᒃᓴᖃᖅᐳᑦ ᑕᑯᓚᐅᕋᑎᒃ ᐅᒃᐱᖅᑐᑦ.”
30ᐃᓕᓐᓂᐊᖅᑎᖏᑕᓕ ᑕᒃᑯᐊᓂ ᔩᓱᓯ ᓱᓕ ᐅᓄᖅᑐᓂᒃ ᓇᓗᓁᒃᑯᑕᕐᖕᓂᒃ ᐱᓇᓱᐊᖃᑦᑕᓚᐅᖅᐳᖅ, ᐅᑯᓇᓂ ᐊᒡᓚᖕᓂ ᑎᑎᕋᖅᓯᒪᖏᑦᑐᓂᒃ. 
31ᑖᒃᑯᐊᓕ ᑎᑎᕋᖅᓯᒪᕗᑦ ᐅᒃᐱᓕᖁᓪᓗᓯ ᔩᓱᓯ ᙭ᔅᑑᓯᐅᖕᒪᑦ, ᒎᑎᐅᑉ ᐃᕐᖕᓂᖓ. ᐅᒃᐱᕐᖕᓂᑦᓯᒍᓪᓗ ᐃᓅᓯᖃᖁᓪᓗᓯ ᑖᑦᓱᒨᓇ.
