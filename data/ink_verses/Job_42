1ᑕᕝᕙ ᔫᐱᐅᑉ ᐊᑕᓂᖅ ᑭᐅᕚ ᐅᖃᖅᓗᓂ:
2“ᖃᐅᔨᒪᕗᖓ ᖃᓄᓕᒫᑦᓯᐊᖅ ᐱᔪᓐᓇᕋᕕᑦ,
3ᐅᖃᖅᓯᒪᕗᑎᑦ ᓯᓚᑐᓂᕐᖕᓂᒃ ᖁᓚᕈᑎᖃᖁᓇᖓ
4ᐅᖃᓪᓚᒃᑎᓪᓗᑎᑦ ᓈᓚᖁᓚᐅᖅᐸᕐᖕᒪ;
5ᑕᕝᕙ ᑐᓵᓚᐅᖅᐸᒋᑦ ᓯᐅᑎᓐᓄᑦ ᑐᓵᑦᓯᐊᖅᓗᑎᑦ,
6ᑍᒤᒻᒪᑦ ᑲᓐᖑᓱᓕᖅᐳᖓ ᐸᓯᔭᒃᓴᐅᓕᖅᓗᖓᓗ,
7ᑕᕝᕙ ᐊᑕᓂᖅ ᐅᖃᐅᓯᕐᖕᓂᒃ ᑕᒪᒃᑯᓂᖓ ᐅᖃᕇᕋᒥ ᔫᐱᒧᑦ, ᐃᓕᐹᓯᒧᑦ ᑎᒪᓁᑎᒥᐅᑕᕐᖕᒧᑦ ᐊᑕᓂᖅ ᐅᖃᓕᖅᐳᖅ, “ᐃᓕᖕᓄᑦ ᓂᓐᖓᓕᖅᐳᖓ ᐃᓚᓐᓇᕆᔭᕐᖕᓄᓪᓗ ᒪᕐᕉᖕᓄᑦ; ᓱᓕᖏᑦᑐᒥᒃ ᐅᕙᓐᓂᒃ ᐅᖃᐅᑎᖃᓚᐅᕋᓯ, ᔫᐱᐅᓪᓕ ᐅᖃᐅᓯᕆᓯᒪᕚᖓ ᓱᓕᔪᒥᒃ. 
8ᑍᒤᒻᒪᑦ ᒫᓐᓇ ᐊᖑᓴᓪᓗᕐᖕᓂᒃ 7-ᓂᒃ ᓰᐲᓪᓗ ᐊᖑᓴᓪᓗᖏᓐᓂᒃ 7-ᓂᒃ ᐊᑐᐃᓐᓇᕈᐃᓕᕆᑦ, ᔫᐱᒧᓪᓗ ᐱᔨᓐᓄᐊᖅᓗᑎᑦ, ᑐᓂᕐᕈᓯᖅᓗᑎᓪᓗ ᐃᕝᕕᑦ ᐱᑦᔪᑎᒋᓗᑎᑦ ᑐᓂᕐᕈᑎᒃᓴᓄᑦ ᐃᑯᐊᓚᔭᒃᓴᓄᑦ; ᔫᐱᒧᓪᓗ ᑐᒃᓯᐅᑦᔭᐅᖁᓪᓗᑎᑦ, ᑖᑦᓱᒪ ᑐᒃᓯᐊᕐᖕᓂᖓ ᐃᓚᓕᐅᕐᖕᓂᐊᕋᒃᑯ ᓯᓔᑦᑐᒥᒃ ᐱᓂᐊᓚᐅᕐᖕᓂᑦᓯᓐᓄᑦ ᓱᒋᐊᖅᑕᐅᑦᔪᑎᖃᖁᓇᓯ; ᓱᓕᔪᒥᒃ ᐅᕙᓐᓂᒃ ᐅᖃᐅᓯᖃᓚᐅᖏᓐᓇᑦᓯ, ᑖᑦᓱᑐᓇᖅ ᐱᔨᑦᑐᑦ ᔫᐱᑐᑦ.”
9ᑕᕝᕙ ᐃᓕᐹᓯ ᑎᒪᓁᑎᒥᐅᑕᖅ ᐱᐅᓪᑖᓗ ᓲᕼᐂᑎᒥᐅᑕᖅ ᔪᐸᕆᓗ ᓁᒪᑍᑎᒥᐅᑕᖅ ᐱᓇᓱᐊᓚᐅᖅᐳᑦ ᐊᑕᓂᐅᑉ ᐅᖃᐅᓯᕆᓚᐅᖅᑕᖏᓐᓂᒃ; ᐊᑕᓂᐅᓪᓗ ᔫᐱᐅᑉ ᑐᒃᓯᐅᑦᔨᓂᖓ ᐃᓚᓕᐅᓚᐅᖅᐹ.
10ᔫᐱᓕ ᑐᒃᓯᐅᑦᔨᔭᕇᖅᓯᒪᓕᖅᑎᓪᓗᒍ ᐃᓚᓐᓇᕆᔭᒥᓂᒃ, ᐊᑕᓂᐅᑉ ᒪᑭᑎᒃᑲᓐᓂᓕᓚᐅᕆᕚ ᐱᖁᑎᒋᓚᐅᖅᑕᖏᑕᓗ ᒪᕐᕈᐃᖅᑑᑎᓪᓗᐊᖏᓐᓂᒃ ᐱᑖᖅᑎᒃᑲᓐᓂᖅᓗᒍ. 
11ᖃᑕᓐᖑᑎᓕᒫᖏᓪᓗ, ᓇᔭᓕᒫᖏᓪᓗ, ᖃᐅᔨᒪᓚᐅᖅᑕᓕᒫᖏᓪᓗ ᔫᐱᒧᑦ ᐳᓛᕆᐊᓚᐅᖅᐳᑦ ᓂᕆᖃᑎᒋᓪᓗᒍᓗ ᐊᖏᕐᕋᖓᓂ; ᓇᒡᓕᒍᓱᖕᓂᕐᖕᒥᖕᓂᒃ ᐃᓚᑦᓱᒍᓱᖕᓂᕐᖕᒥᓂᒡᓗ ᓇᓗᓁᖅᓯᓚᐅᖅᐳᑦ ᓮᒻᒪᖅᓴᖅᓗᒍᓗ ᐊᑕᓂᐅᑉ ᐅᖁᒤᑦᑐᓕᒫᓂᒃ ᑎᑭᑕᐅᑎᑦᓯᓯᒪᓂᕆᓚᐅᖅᑕᖏᓐᓂᒃ ᑖᑦᓱᒧᖓ; ᐊᑐᓂᓪᓗ ᑮᓇᐅᔭᒥᖕᓂᒃ ᑐᓂᓯᓚᐅᖅᐳᑦ ᒎᓗᓂᒡᓗ ᓇᒡᒍᐊᕐᖕᒥᖕᓂᒃ+ ᑐᓂᓯᕕᒋᓪᓗᒍ.
12ᐊᑕᓂᐅᓪᓗ ᔫᐱᐅᑉ ᐃᓅᓯᖓ ᐃᓱᐊᓄᑦ ᑎᑭᓪᓗᒍ ᓮᒻᒪᖅᑎᓚᐅᖅᐹ ᓯᕗᓂᖓᓂ ᐱᒋᓚᐅᖅᑕᖏᓐᓂᑦ ᐊᖏᓂᖅᓴᒻᒪᕆᐊᓗᖕᓂᒃ; ᓰᐱᖁᑎᖃᓕᓚᐅᖅᐳᖅ 14,000-ᓂᒃ, ᑳᒥᓕᖁᑎᖃᓕᖅᓗᓂᓗ 6,000-ᓂᒃ, ᐃᒻᒧᓕᐅᖅᑏᓪᓗ ᐊᖑᓴᓪᓗᖏᓐᓂᒃ ᕿᒧᒃᓯᐅᑎᓴᓂᒃ 2,000-ᓂᒃ, ᓯᐅᑎᖅᑯᑐᔪᖁᑎᖃᓕᖅᓗᓂᓗ ᐊᕐᖕᓇᓪᓗᖕᓂᒃ 1,000-ᓂᒃ. 
13ᐃᕐᖕᓂᖅᑖᓚᐅᖅᐳᖅᓗ 7-ᓂᒃ ᐸᓂᒃᑖᖅᓗᓂᓗ ᐱᖓᓱᓂᒃ. 
14ᐸᓂᖏᓐᓂᑦ ᐊᖓᔪᒃᓯᖅᐹ ᔨᒤᒪᒥᒃ ᐊᑦᓯᖅᐹ; ᑐᖓᓕᖓ ᑭᔨᐊᒥᒃ; ᐱᖓᔪᖓᑦ ᑭᕆᓐ-ᕼᐊᐳᒃᒥᒃ. 
15ᓄᓇᖅᔪᐊᓕᒫᒥ ᐃᓂᖁᓇᕐᖕᓂᖅᓴᖅᑕᖃᓚᐅᓐᖏᓚᖅ ᔫᐱᐅᑉ ᐸᓂᖏᓐᓂᑦ; ᐊᑖᑕᖓᑦᑕᓗ ᐱᖁᑎᒥᓂᒃ ᑭᖑᕐᖑᑦᔨᔪᒃᓴᓐᖑᖅᑎᓚᐅᖅᐰᑦ ᐃᕐᖕᓂᖏᓐᓄᑦ ᐃᓚᒋᔭᐅᑎᓪᓗᒋᑦ.
16ᑕᒪᑐᒪ ᑭᖑᓂᖓᒍᑦ ᔫᐱ ᐃᓅᒃᑲᓐᓂᓚᐅᖅᐳᖅ ᐊᕐᕌᒍᓂᒃ 140-ᓂᒃ, ᐃᕐᖑᑕᒥᓂᒃ ᑕᑯᔪᓐᓇᖅᓯᓚᐅᖅᐳᖅ ᐃᓗᓕᕐᖕᒥᓂᒡᓗ.+ 
17ᔫᐱᓗ ᐃᓄᑐᖃᐅᓕᖅᓗᓂ ᑐᖁᓚᐅᖅᐳᖅ, ᐃᓅᓯᒃᓴᒥᓂᒃ ᐃᓱᓕᑦᑎᑦᓯᐊᖅᓗᓂ.
