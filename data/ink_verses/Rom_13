1ᐃᓄᓕᒫᑦ ᓈᓚᒃᑐᒃᓴᐅᕗᑦ ᐱᔪᓐᓇᕐᖕᓂᖃᖅᑎᑕᐅᔪᓂᒃ ᐊᐅᓚᑦᓯᔨᐅᔪᓂᒡᓗ, ᐊᐅᓚᑦᓯᔩᑦ ᒎᑎᒥᑦ ᐱᓯᒪᔪᐃᓐᓇᐅᖕᒪᑕ, ᒫᓐᓇᓗ ᐊᐅᓚᑦᓯᔨᐅᔪᑦ ᒎᑎᐅᑉ ᑕᕝᕗᓐᖓᖅᑎᓯᒪᕔᑦ. 
2ᑍᒤᒻᒪᑦ ᐊᐅᓚᑦᓯᔨᐅᔪᓂᒃ ᐊᑭᕋᖅᑐᖅᑐᑦ ᒎᑎᐅᑉ ᑎᓕᓯᒪᔭᖏᓐᓂᒃ ᐊᑭᕋᖅᑐᖅᐳᑦ; ᑖᒃᑯᐊᓗ ᐊᑭᕋᖅᑐᖅᑐᑦ ᐃᖅᑲᖅᑐᖅᑕᐅᓂᒃᓴᒥᖕᓂᒃ ᐋᖅᑭᒃᓱᐃᕗᑦ. 
3ᐊᐅᓚᑦᓯᔨᐅᔪᑦ ᑲᑉᐱᐊᓇᖏᒻᒪᑕ ᐱᓇᓱᐊᑦᓯᐊᖅᑐᓄᑦ, ᓈᒻᒪᖏᑦᑐᒥᒡᓕ ᐃᓕᖅᑯᓯᖃᖅᑐᓄᑦ ᑭᓯᐊᓂ. ᓯᕘᕋᔪᒪᓐᖏᓚᑏᑦ ᐊᐅᓚᑦᓯᔨᐅᔪᓂᒃ? ᐊᑏ ᐱᓇᓱᐊᑦᓯᐊᓕᕆᑦ, ᑕᕝᕙ ᑖᒃᑯᓇᖓᑦ ᓂᖅᑐᖅᑕᐅᓂᐊᖅᐳᑎᑦ. 
4ᐊᐅᓚᑦᓯᔨ ᒎᑎᐅᑉ ᐱᔨᓯᖅᑎᒋᖕᒪᒍ ᐱᕙᓪᓕᕈᑎᒃᓴᕐᖕᓄᑦ. ᓈᒻᒪᖏᑦᑐᒥᒡᓕ ᐱᒍᕕᑦ, ᓯᕘᕋᒋᑦ, ᑕᒪᐅᖓᑐᐃᓐᓇᖅ ᓱᒋᐊᖅᓯᓂᕐᖕᒥᒃ ᐱᔪᓐᓇᕐᖕᓂᖃᖅᑎᑕᐅᖏᒻᒪᑕ; ᒎᑎᐅᓪᓕ ᐱᔨᑦᓯᖅᑎᒋᕔᑦ ᐊᑭᓂᐊᖅᑎᐅᖁᓪᓗᒋᑦ ᓈᒻᒪᖏᑦᑐᓕᔪᓄᑦ. 
5ᑍᒤᒻᒪᑦ ᓈᓚᒃᑐᒃᓴᐅᕗᓯ ᐊᐅᓚᑦᓯᔨᐅᔪᓂᒃ, ᐊᑭᓂᐊᖅᑕᐅᓂᖅ ᐱᑦᔪᑎᒋᑐᐃᓐᓇᕐᖕᓇᒍ, ᐃᓱᒪᑦᓯᒍᓪᓕᑦᑕᐅᖅ ᐸᓯᔭᐅᖁᓇᓯ.
6ᑍᒫᒃᑕᐅᖅ ᑖᒃᓰᕈᑎᓂᒃ ᒐᕙᒪᒃᑯᓐᓄᑦ ᐊᑭᓖᕙᒃᐳᓯ, ᐊᐅᓚᑦᓯᔨᐅᔪᑦ ᐱᓇᓱᐊᖅᑎᐅᖕᒪᑕ ᒎᑎᒧᑦ, ᑍᒫᒃ ᐱᓇᓱᐊᒐᒃᓴᖃᕐᖕᒪᑕ. 
7ᐊᑭᓖᕕᒋᓯᐅᒃ ᐊᑭᓕᕆᐊᓕᖕᓂᒃ, ᑖᒃᓰᕈᑎᑦᓯᓐᓂᒃ ᐊᑭᓖᕕᒋᓯᐅᒃ, ᓄᓇᖁᑎᑦᓯᓐᓄᓪᓗ ᐊᑭᓕᒃᓴᖃᕈᑦᓯ ᐊᑭᓖᕕᒋᓯᐅᒃ, ᑲᒪᑦᓯᐊᕆᑦᓯ ᑲᒪᒋᔭᐅᑦᓯᐊᕆᐊᓕᖕᓄᑦ; ᐅᐱᒍᓱᑦᓯᐊᖅᓗᓯᓗ ᐅᐱᒋᔭᐅᔭᕆᐊᓕᖕᓂᒃ.
8ᑭᓇᒧᓪᓘᓐᓃᑦ ᐊᑭᓕᒃᓴᖃᕐᖕᓂᐊᕋᓯ, ᓇᒡᓕᑎᒌᖕᓂᖅ ᑭᓯᐊᓂ ᐊᑭᓕᒃᓴᑎᑐᑦ ᐃᓱᒪᒋᔭᕆᐊᖃᖅᐸᓯ; ᐃᓅᖃᑎᒥᓂᒃ ᓇᒡᓕᒍᓱᒃᑐᖅ ᐱᖁᔭᓂᒃ ᓈᒻᒪᒃᓯᑎᑦᓯᖕᒪᑦ. 
9ᐱᖁᔧᑦ ᐅᖃᕐᖕᒪᑕ, “ᓄᓕᐊᕇᖕᓂᕐᖕᒥᒃ ᐊᓯᕈᐃᔪᒃᓴᐅᓐᖏᓚᑎᑦ, ᐱᔮᕆᓗᑎᑦ ᐃᓄᐊᖅᑐᒃᓴᐅᓐᖏᓚᑎᑦ, ᑎᒡᓕᒃᑐᒃᓴᐅᓐᖏᓚᑎᑦ, ᐱᔪᒪᓗᐊᖅᑐᒃᓴᐅᓐᖏᓚᑎᑦ,” ᐊᓯᖏᓪᓗ ᐱᖁᔧᑦ ᑎᑎᕋᖅᓯᒪᔪᑦ ᐆᒧᖓ ᓈᒻᒪᒃᓯᑎᑕᐅᕗᑦ, “ᐃᓅᖃᑎᖕᓂᒃ ᐃᓕᒃᑐᑦ ᓇᒡᓕᒍᓱᒃᑐᒃᓴᐅᕗᑎᑦ.” 
10ᓇᒡᓕᖕᓂᖅ ᐃᓅᖃᑎᒧᑦ ᓈᒻᒪᖏᑦᑐᓕᖏᒻᒪᑦ; ᑍᒤᒻᒪᑦ ᐃᓅᖃᑎᒥᒃ ᓇᒡᓕᖕᓂᖅ ᑕᕝᕙ ᐱᖁᔭᓂᒃ ᓈᒻᒪᒃᓯᑎᑦᓯᕗᖅ.
11ᑍᒤᒻᒪᑦ ᑐᑭᓯᒋᑦᓯ ᐃᑲᕐᕋᖅ ᓇᓪᓕᐅᑎᖕᒪᑦ ᑐᐸᒃᓯᒪᔭᕆᐊᖃᓕᕐᖕᓂᓯ ᓯᓂᖕᓂᕐᖕᒥᑦ. ᐱᐅᓕᔭᐅᓂᖅ ᖃᓂᓐᓂᖅᓴᐅᓕᕐᖕᒪᑦ ᑍᒪᓐᖓᑦ ᐅᒃᐱᓕᓚᐅᕐᖕᓂᑦᑎᓐᓂᑦ. 
12ᐅᓐᓄᐊᖅ ᐃᓱᓕᒻᒪᑦ, ᐅᓪᓗᖅᓗ ᑎᑭᓪᓗᓂ. ᑍᒤᒻᒪᑦ ᑖᖅᑑᑉ ᐱᓂᐊᕐᖕᓂᖏᑦ ᕿᒪᒡᓚᕗᑦ, ᖃᐅᒪᔫᓪᓗ ᓴᐴᓗᑕᖏᓐᓂᒃ ᐊᑎᓯᓗᑕ. 
13ᐃᓕᖅᑯᓯᑦᓯᐊᕆᒡᓗᑕ ᐃᓅᓕᖅᑕ ᐅᓪᓗᖅᓯᐅᖅᑐᑎᑐᑦ, ᓄᓕᐊᕐᖕᓂᕐᖕᒥᒃ ᑲᓐᖑᓇᖅᑐᓕᔪᓐᓃᖅᑕ ᐋᖓᔮᕈᓐᓃᖅᓗᑕᓗ, ᑲᓐᖑᓲᑎᒃᓴᓂᒃ ᐱᓇᓱᐊᕈᓐᓃᖅᑕ ᐃᒃᓯᒎᕐᖕᓂᕐᖕᒥᒡᓗ, ᐂᕙᓇᑕ ᐊᓐᓂᕈᑦᔨᓇᑕᓗ. 
14ᐊᑕᓂᖅᓕ ᔩᓱᓯ ᙭ᔅᑑᓯ ᐊᑎᓕᖅᓯᐅᒃ, ᑎᒥᐅᑉ ᐃᓕᖅᑯᓯᖓ ᓈᓚᒍᓐᓃᖅᓯᐅᒃ, ᐱᔪᒪᓂᖓᓗ ᓈᒻᒪᒃᓯᑎᓐᓇᓱᐊᕈᓐᓃᖅᓗᒍ.
