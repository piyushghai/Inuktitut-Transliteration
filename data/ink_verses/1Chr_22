1ᑕᕝᕙ ᑍᕕᑎ ᐅᖃᖅᐳᖅ, “ᐊᑕᓂᐅᑉ ᒎᑎᐅᑉ ᐃᒡᓗᖓ ᑕᕝᕙᓃᑦᑐᒃᓴᐅᕗᖅ, ᑐᓂᕐᕈᓯᖅᕕᒡᓗ ᐆᑕᒃᓴᓄᑦ ᐄᓴᕅᓕᒥᐅᑦ ᐱᑦᔪᑎᒋᓗᒋᑦ ᒫᓃᑦᑐᒃᓴᐅᕗᖅ.”
2ᑍᕕᑎᓗ ᑎᓕᓯᕗᖅ ᓄᓇᖅᑲᑎᒃᓴᔭᕆᓐᖏᑕᖏᑦ ᑲᑎᑕᐅᖁᓪᓗᒋᑦ ᐄᓴᕅᓕᒥᐅᑦ ᓄᓇᖓᓃᑦᑐᑦ, ᐅᔭᕋᖕᓂᒡᓗ ᓇᑲᑎᕆᔩᑦ ᑎᓕᕔᑦ ᓇᑲᑎᕆᖁᓪᓗᒋᑦ ᐅᔭᕋᖕᓂᒃ ᐸᕐᖕᓁᖅᓗᑎᒃ ᒎᑎᐅᑉ ᐃᒡᓗᒃᓴᖓᓄᑦ. 
3ᑍᕕᑎᓗ ᐊᑐᐃᓐᓇᕈᐃᒋᕗᖅ ᓴᕕᕋᔭᓂᒃ ᐅᓄᖅᑐᖅᔪᐊᓂᒃ ᑭᑭᐊᒃᓴᐅᖁᓪᓗᒋᑦ ᐃᑎᖅᑕᖅᕕᐅᑉ ᐅᒃᑯᐊᖓᓄᑦ ᑲᓱᖅᕕᒃᓴᖏᓐᓄᓪᓗ, ᑲᓐᓄᔭᓂᒡᓗ ᐊᖏᔪᖅᔪᐊᓂᒃ ᐅᖁᒤᓐᓂᖅᓯᐅᒐᒃᓴᐅᖏᑦᑐᓂᒃ. 
4ᓇᐹᖅᑐᓂᒡᓗ ᓰᑕᕆᓂᒃ ᐅᓄᖅᑐᖅᔪᐊᓂᒃ; ᓮᑐᓂᒥᐅᓪᓗ ᑍᕆᓂᒥᐅᓪᓗ ᑐᓂᓯᕗᑦ ᓰᑕᕆᓂᒃ ᕿᔪᖕᓂᒃ ᐊᖏᔪᖅᔪᐊᓂᒃ ᑍᕕᑎᒧᑦ. 
5ᑍᕕᑎ ᐅᖃᓚᐅᖅᐳᖅ, “ᐃᕐᖕᓂᕋ ᓲᓗᒨᓂ ᐃᓅᓱᒃᑑᖕᒪᑦ ᖃᐅᔨᒪᓐᖏᓗᐊᖅᓗᓂᓗ, ᐃᒡᓗᓗ ᓴᓇᔭᐅᔪᒃᓴᖅ ᐊᑕᓂᕐᖕᒧᑦ ᑕᑯᒥᓇᑦᓯᐊᖅᑐᒃᓴᐅᓪᓗᓂ, ᖃᐅᔨᒪᔭᐅᑦᓯᐊᖅᓗᓂᓗ ᓂᖅᑐᕐᖕᓇᖅᓗᓂᓗ ᓄᓇᓕᓕᒫᓄᑦ; ᒫᓐᓇᓕ ᑍᒤᒻᒪᑦ ᐊᑐᐃᓐᓇᕈᖅᑎᕆᔪᒪᕗᖓ ᑖᑦᓱᒧᖓ.” ᑍᒤᒻᒪᑦ ᑍᕕᑎ ᐊᑐᐃᓐᓇᕈᖅᑎᕆᓚᐅᖅᐳᖅ ᑐᒃᓯᐊᖅᕕᒡᔪᐊᒃᓴᓂᒃ ᑐᖁᓚᐅᖏᓐᓂᕐᖕᒥᓂ.
6ᐃᕐᖕᓂᓂᓗ ᓲᓗᒨᓂ ᕾᖁᕚ, ᑎᓕᕚᓗ ᐃᒡᓗᓕᐅᖁᓪᓗᒍ ᐊᑕᓂᕐᖕᒧᑦ ᐄᓴᕅᓕᒥᐅᑦ ᒎᑎᖓᓄᑦ. 
7ᓲᓗᒨᓂᒧᓪᓗ ᐅᖃᖅᐳᖅ, “ᐃᕐᖕᓃᒃ, ᐃᓱᒪᕾᓐᓇᓚᐅᕋᓗᐊᖅᐳᖓ ᐃᒡᓗᓕᐅᕈᒪᓪᓗᖓ ᐊᑕᓂᐅᑉ ᐊᑎᖓ ᐅᐱᓐᓇᖅᑎᑕᐅᖁᓪᓗᒍ ᒎᑎᒋᔭᒪ. 
8ᐊᑕᓂᐅᓪᓕ ᐅᖃᐅᑎᓚᐅᖅᐹᖓ, ᐅᖃᖅᓗᓂ, ‘ᐊᐅᓈᖅᑎᑦᓯᓗᐊᖅᓯᒪᒐᕕᑦ ᐅᓇᑕᓗᐊᖅᓯᒪᓪᓗᑎᓪᓗ; ᐃᒡᓗᓕᐅᖅᑐᒃᓴᐅᓐᖏᓚᑎᑦ ᐊᑎᕐᖕᒪ ᐅᐱᓐᓇᖅᑎᑕᐅᑦᔪᑎᒃᓴᖓᓄᑦ, ᐊᐅᓈᖅᑎᑦᓯᓗᐊᓚᐅᕋᕕᑦ ᓄᓇᒥ ᑕᑯᓐᓇᖅᑕᒪ ᓵᖓᓂ. 
9ᑕᑯᒋᑦ, ᐃᕐᖕᓂᖅᑖᕈᒫᖅᐳᑎᑦ, ᑖᓐᓇ ᐃᓅᔪᒫᖅᐳᖅ ᐅᓇᑕᖏᓪᓗᓂ. ᐊᑭᕋᓕᒫᖏᓐᓂᑦ ᐅᓇᑕᖅᑕᐅᑎᑦᓱᒫᓐᖏᓚᕋ; ᐊᑎᖃᕈᒫᖅᐳᖅ ᓲᓗᒨᓂᒥᒃ, ᐄᓴᕅᓕᒥᐅᑦ ᐅᓇᑕᖅᑕᐅᑎᑦᓱᒫᓐᖏᓚᒃᑲ ᒥᕐᖑᐃᖅᓯᕐᖕᓇᖅᑐᒦᓪᓗᑎᒡᓗ ᑖᑦᓱᒪ ᐅᓪᓗᖏᓐᓂ. 
10ᑖᓐᓇ ᐃᒡᓗᓕᐅᕈᒫᖅᐳᖅ ᐊᑎᕋ ᐅᐱᓐᓇᖅᑎᑕᐅᖁᓪᓗᒍ. ᑖᓐᓇᓗ ᐃᕐᖕᓂᕆᔪᒫᖅᐸᕋ, ᑖᑦᓱᒪᓗ ᐊᑖᑕᒋᔪᒫᖅᐹᖓ; ᐊᖓᔪᖅᑲᐅᕕᖓᑕᓗ ᐃᒃᓯᕙᐅᑕᖅᔪᐊᖓ ᐋᖅᑭᒃᓯᒪᑎᑦᓱᒫᖅᐸᕋ ᐄᓴᕅᓕᒥᐅᓂ ᐃᓱᖃᖏᑦᑐᒧᑦ.’
11ᒫᓐᓇᓕ ᐃᕐᖕᓃᒃ, ᐊᑕᓂᐅᑉ ᐃᓚᒋᓕᑎᑦ, ᑲᔪᓯᑦᓯᐊᖁᓪᓗᑎᒃ ᐊᑕᓂᐅᑉ ᒎᑎᕕᑦ ᐃᒡᓗᖓᓂᒃ ᓴᓇᔪᓐᓇᖅᓗᑎᑦ, ᐅᖃᐅᑎᒋᓚᐅᖅᑕᖏᑦ ᐃᓕᖕᓄᑦ ᒪᓕᒡᓗᒋᑦ. 
12ᐊᑕᓂᐅᓪᓕ ᑭᓯᒥ ᑐᓂᓯᕕᒋᓕᑎᑦ ᓯᓚᑐᓂᕐᖕᒥᒃ ᑐᑭᓯᓂᕐᖕᒥᒡᓗ, ᐊᖓᔪᖅᑳᓐᖑᖅᑎᑉᐸᑎᑦ ᐄᓴᕅᓕᒥᐅᓄᑦ ᐊᑕᓂᐅᑉ ᒎᑎᕕᑦ ᐱᖁᔭᖏᓐᓂᒃ ᒪᓕᒍᓐᓇᖁᓪᓗᑎᑦ. 
13ᑕᕝᕙ ᐱᕙᓪᓕᐊᓕᕈᒫᖅᐳᑎᑦ ᒪᓕᑦᓯᐊᕈᕕᑦ ᐊᑕᓂᐅᑉ ᐱᖁᔭᖏᓐᓂᒃ ᒪᓕᒃᑕᐅᖁᔭᖏᓐᓂᒡᓗ ᒨᓯᓯᒧᑦ ᑐᓂᓚᐅᖅᑕᖏᓐᓂᒃ ᐄᓴᕅᓕᒥᐅᓄᑦ. ᓲᖑᑦᓯᐊᕆᑦ, ᓯᕘᕋᖏᓪᓗᑎᓪᓗ. ᑲᑉᐱᐊᓱᖏᓪᓗᑎᑦ; ᓴᐱᖅᑍᓕᒋᑦ. 
14ᐅᖁᒤᒃᓴᒻᒪᕆᒡᓗᖓ ᐅᐸᓗᖎᔧᓚᐅᖅᐳᖓ ᐊᑕᓂᐅᑉ ᐃᒡᓗᖓᓄᑦ 100,000-ᓂᒃ ᑖᓚᓐᑎᓂᒃ ᒎᓗᓂᒃ, 1-ᒥᓕᐊᓂᒃ ᑖᓚᓐᑎᓂᒃ ᓯᐅᓪᕕᕆᓂᒃ, ᑲᓐᓄᔭᓂᒡᓗ ᓴᕕᕋᔭᖕᓂᒡᓗ ᐅᖁᒤᓐᓂᖅᓯᐅᖅᑕᐅᔪᓐᓇᖏᑦᑐᓂᒃ, ᐅᓄᓗᐊᕐᖕᓂᖏᓐᓄᑦ; ᐊᑐᐃᓐᓇᕈᐃᓚᐅᕆᕗᖓ ᕿᔪᖕᓂᒃ ᐅᔭᕋᖕᓂᒡᓗ. ᑕᒪᒃᑯᐊᓕ ᐃᓚᔭᕆᐊᖃᕈᒫᖅᐸᑎᑦ. 
15ᓴᓇᔪᓐᓇᖅᑐᓂᒃ ᐅᓄᖅᑐᖅᔪᐊᓂᒃ ᐱᔪᒃᓴᖅᑕᖃᖅᐳᖅ: ᐅᔭᕋᖕᓂᒃ ᓇᑲᑎᕆᔨᓂᒃ, ᐅᔭᕋᖕᓂᒃ ᓴᓇᓐᖑᐊᕈᓐᓇᖅᑐᓂᒃ, ᕿᔪᓕᕆᔨᓂᒃ, ᐃᓕᓯᒪᔪᓪᓗ ᓴᓇᓐᖑᐊᕈᓐᓇᖅᑐᑦ ᓱᓇᑐᐃᓐᓇᑦᓯᐊᓂᒃ ᐅᓄᖅᑐᖅᔪᐊᑦ, ᓴᓇᔪᓐᓇᑦᓯᐊᖅᑐᑦ 
16ᒎᓗᓂᒃ ᓯᐅᓪᕕᕆᓂᒃ ᑲᓐᓄᔭᓂᒃ ᓴᕕᕋᔭᖕᓂᒡᓗ. ᒪᑭᓪᓗᑎᑦ ᐱᓇᓱᐊᓕᕆᑦ! ᐊᑕᓂᐅᑉ ᐃᓚᒋᓕᑎᑦ!”
17ᑍᕕᑎᓗ ᐄᓴᕅᓕᒥᐅᓕᒫᑦ ᓯᕗᓕᖅᑎᖏᓐᓂᒃ ᐱᖁᔨᕗᖅ ᐃᑲᔪᖁᓪᓗᒋᑦ ᐃᕐᖕᓂᕐᖕᒥᓂᒃ ᓲᓗᒨᓂᒥᒃ, ᐅᖃᖅᓗᓂ, 
18“ᐊᑕᓂᐅᑉ ᒎᑎᓯ ᐃᓚᒋᓐᖏᓛᓰ? ᐅᓇᑕᖅᑕᐅᑎᖏᒻᒪᓯ ᐊᕙᑎᓕᒫᑦᓯᓐᓃ? ᑕᒫᓂ ᓄᓇᖃᖅᑐᑦ ᑐᓂᓚᐅᕐᖕᒪᒋᑦ ᐅᕙᑦᑎᓐᓄᑦ; ᓄᓇᓗ ᒪᓂᓚᐅᕐᖕᒪᒍ ᐊᑕᓂᐅᑉ ᓵᖓᓂ ᐃᓄᖁᑎᒥᓄᓪᓗ. 
19ᐆᒻᒪᑎᓯ ᑕᕐᖕᓂᓯᓗ ᐱᕕᒃᓴᖃᖅᑎᓯᒋᒃ ᕿᓂᕈᓐᓇᖁᓪᓗᓯ ᐊᑕᓂᕐᖕᒥᒃ ᒎᑎᑦᓯᓐᓂᒃ. ᒪᑭᓪᓗᓯ ᓴᓇᓕᕆᑦᓯ ᐊᑕᓂᐅᑉ ᒎᑎᐅᑉ ᐃᑦᔪᕐᖕᓁᑦᑐᕕᖁᑎᖓᓂᒃ, ᐊᑕᓂᐅᑉ ᐊᖏᖃᑎᒌᖕᓂᕐᖕᒧᑦ ᐃᒃᓯᖅᕕᖓ ᐃᑦᔪᕐᖕᓁᑦᑐᖁᑎᖏᓪᓗ ᐃᑎᖅᑎᑕᐅᔪᓐᓇᖅᓯᖁᓪᓗᒋᑦ ᒎᑎᐅᑉ ᐃᒡᓗᖓᓄᑦ ᓴᓇᔭᐅᓯᒪᔪᒧᑦ ᐊᑕᓂᐅᑉ ᐊᑎᖓᓄᑦ.”
