1ᖁᕕᐊᓱᒃᑍᓕᒋᑦ, ᐆ ᐄᓴᕅᓖ, ᐃᓅᖃᑎᑦᓯ ᓇᓪᓕᐅᓐᓂᖅᓯᐅᕐᖕᓂᖏᑎᑐᑦ ᖁᕕᐊᓲᑎᖃᕐᖕᓂᐊᕐᖕᓇᒃ; ᐊᑐᒐᕐᖕᓂᒃ ᐱᓇᓱᐊᖃᑦᑕᕋᑦᓯ, ᒎᑎᑦᓯᓐᓂᒃ ᕿᒤᓪᓗᓯ. ᐊᑐᒐᕐᖕᓂᒃ ᐊᑭᓖᓪᓗᓯ ᐱᓇᓱᐊᖅᓯᒪᒐᑦᓯ ᐃᕖᔧᕖᑦ ᓇᑎᖏᓐᓂ. 
2ᐃᕖᔧᕕᐅᑉ ᓇᑎᖓᑕ ᕔᓂᓕᐅᖅᕕᐅᓪᓗ ᓂᕆᑎᓐᓂᐊᓐᖏᓔᑦ, ᕔᓂᐅᓪᓗ ᓄᑖᑉ ᐱᔪᓐᓇᖅᑎᑦᓱᒫᓐᖏᓔᑦ. 
3ᐃᓂᕾᓐᓇᕈᒫᓐᖏᓚᓪᓗ ᐊᑕᓂᐅᑉ ᓄᓇᖓᓂ; ᐃᕗᕅᒥᓕ ᐅᑎᕈᒫᖅᐳᖅ ᐃᑦᔨᑉᑎᒧᑦ, ᓂᕆᔪᒫᖅᐳᓪᓗ ᓂᕿᓂᒃ ᓇᕐᕈᓇᖅᑐᓂᒃ ᐊᓯᕆᐊᒥ. 
4ᕔᓂᒥᒡᓗ ᑐᓂᕐᕈᓯᕈᒫᓐᖏᓚᑦ ᐊᑕᓂᕐᖕᒧᑦ, ᑐᓂᕐᕈᑎᖏᓪᓗ ᖁᕕᐊᒋᔭᐅᔪᒫᓐᖏᓚᑦ ᑖᑦᓱᒧᖓ. ᓂᐊᖂᔭᖏᓪᓗ ᕿᒃᓵᒃᑐᑦ ᓂᐊᖂᔭᖁᑎᖏᑎᑑᕈᒫᖅᐳᑦ; ᓂᕆᔪᓕᒫᓪᓗ ᓇᕐᕈᓇᖅᓯᑎᑕᐅᔪᒫᖅᐳᑦ; ᓂᐊᖂᔧᑦ ᑳᒍᓐᓁᕈᑎᒋᓇᓱᐊᑐᐃᓐᓇᕈᒫᕐᖕᒪᒋᑦ; ᐊᑕᓂᐅᑉ ᐃᒡᓗᖓᓄᐊᕈᑦᔭᐅᔪᒫᓐᖏᓚᑦ. 
5ᖃᓄᐃᓕᐅᕈᒫᖅᐱᓰ ᓇᓪᓕᐅᓐᓂᖅᓯᐅᖅᕕᐅᖁᔭᐅᓯᒪᔫᑉ ᐅᓪᓗᖏᓐᓂ, ᐊᑕᓂᐅᓪᓗ ᓇᓪᓕᐅᓐᓂᖅᓯᐅᖅᑕᐅᓂᖓᑕ ᐅᓪᓗᖓᓂ? 
6ᑕᑯᒋᑦ, ᐊᓯᕈᖅᑕᐅᓂᕐᖕᒥᑦ ᕿᒫᓇᓱᐊᖅᐳᑦ; ᐃᑦᔨᑉᑎᒥᐅᓪᓕ ᑲᑎᖅᓱᕈᒫᖅᐰᑦ, ᒥᒻᐱᓯᒥᐅᓪᓗ ᐃᓗᕕᕈᒫᖅᐰᑦ. ᓯᐅᓪᕕᕆᖁᑎᖏᑕᓗ ᐃᓂᖏᑦ ᐱᕈᕐᖕᓂᖅᓗᒃᑐᓄᑦ ᐱᕈᖅᕕᐅᔪᒫᖅᐳᑦ, ᐅᖅᐱᒊᓪᓗ ᑲᑭᓪᓚᕐᖕᓇᖅᑐᑦ ᑐᐱᖏᓐᓂ ᐱᕈᕈᒫᖅᐳᑦ.
7ᐅᓪᓗᐃᑦ ᓱᒋᐊᖅᑕᐅᕖᑦ ᑎᑭᑉᐳᑦ, ᐅᓪᓗᐃᓪᓗ ᐊᑭᓕᖅᑕᐅᕖᑦ ᑎᑭᑉᐳᑦ; ᐄᓴᕅᓕ ᖃᐅᔨᓂᐊᖅᐳᖅ. ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ ᓯᓔᑦᑑᕗᖅ, ᐊᓂᕐᖕᓂᓕᕆᔪᖅᓗ ᐃᓱᒤᕈᑎᕗᖅ, ᐱᐅᖏᑦᑐᓕᓂᓯ ᐊᖏᓗᐊᕐᖕᓂᖓᓄᑦ ᐆᒥᓱᖕᓂᓯᓗ ᐊᖏᓗᐊᕐᖕᓂᖓᓄᑦ. 
8ᐃᕗᕅᑎᐅᑉ ᖃᐅᔨᓴᖅᑎᖓ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᒋᕚ, ᒎᑎᒪ ᐃᓄᖁᑎᖏᓐᓂ, ᑍᒪᓐᖓᓪᓕ ᓂᒐᖅᑎᑕᐅᓇᓱᐊᖅᐳᖅ ᐆᒥᓱᒃᑎᒧᑦ, ᒎᑎᖓᑕᓗ ᐃᒡᓗᖓᓂ ᐆᒥᒋᔭᐅᕗᖅ. 
9ᑖᒃᑯᐊ ᐃᒻᒥᖕᓂᒃ ᐃᑎᔪᒥᒃ ᓱᒃᑯᑎᖅᓯᒪᕗᑦ ᒋᐱᐊᑉ ᐅᓪᓗᖏᓐᓂ ᐱᔪᖃᓚᐅᖅᑐᑎᑐᑦ: ᐱᐅᖏᑦᑐᓕᓂᖏᑦ ᐃᖅᑲᐅᒪᓂᐊᖅᐰᑦ, ᐊᔪᕐᖕᓂᖏᓪᓗ ᓱᒋᐊᕈᒫᖅᐰᑦ.
10“ᐄᓴᕅᓕ ᓇᓂᕙᕋ, ᐸᐅᕐᖓᑎᑐᑦ ᐃᓄᖃᔪᐃᑦᑐᒦᑦᑐᑎᑐᑦ, ᓇᐹᖅᑑᑉ ᐱᒋᓕᖕᓂᒃ ᐸᐅᕐᖓᓕᐅᑉ ᓯᕗᓪᓕᖅᐹᒥᒃ ᐱᕈᖅᑎᑕᖏᑎᑐᑦ ᐊᕐᕌᒍᖏᑕ ᓯᕗᓪᓕᖅᐹᖓᓂ, ᓯᕗᓕᓯ ᑕᑯᓚᐅᖅᐸᒃᑲ. ᐂᓚᐅᖅᐳᓪᓕ ᐰᓕ-ᐱᐅᕆᒧᑦ, ᐃᒻᒥᖕᓂᒡᓗ ᓴᓂᖅᕙᒃᑎᓚᐅᖅᐳᑦ ᐰᓕᒧᑦ, ᐃᒻᒥᖕᓂᒡᓗ ᐱᐅᖏᑦᑐᒧᐊᖅᑎᓚᐅᖅᐳᑦ ᐱᐅᒋᔭᒥᓂ ᐊᑐᕐᖕᓂᕐᖕᒥᖕᓄᑦ. 
11ᐃᕗᕅᑎᒥᐅᓪᓕ ᐱᓐᓇᕐᖕᓇᕐᖕᓂᖓ ᑎᖏᔪᒫᖅᐳᖅ ᑎᖕᒥᐊᑎᑐᑦ ᐃᕐᖕᓂᐊᖑᔪᖃᕋᓂ, ᓯᖎᔪᖃᕋᓂ, ᕿᑐᕐᖓᒃᓴᖅᑖᖅᑐᖃᕋᓂᓗ. 
12ᕿᑐᕐᖓᒥᖕᓂᒡᓗ ᐱᕈᐃᒐᓗᐊᕈᑎᒃ, ᕿᒃᓵᒃᑎᑦᓱᒫᖅᐸᒃᑲ ᐊᒥᐊᒃᑯᖃᕈᓐᓃᖅᑎᓪᓗᒋᑦ. ᑲᑉᐱᐊᓐᓇᒦᒃ ᑖᒃᑯᐊ ᕿᒪᒍᒃᑭᑦ!”
13ᐃᕗᕅᑎᐅᑉ ᕿᑐᕐᖓᖏᑦ ᑍᕆᒥᐅᑦ ᑕᑯᓚᐅᕋᒃᑭᑦ, ᐂᑦᑑᑕᐅᓕᖅᑎᓪᓗᒋᑦ ᓂᕿᒃᓴᐅᓂᐊᖅᑐᑐᑦ; ᐃᕗᕅᑎᐅᓪᓗ ᕿᑐᕐᖓᓂ ᐊᓂᑎᓐᓂᐊᖅᐰᑦ ᑐᖁᑕᐅᖁᓪᓗᒋᑦ. 
14ᑐᓂᓯᕕᒋᓚᐅᒃᑭᑦ ᐊᑕᓃᖅ, ᓱᓇᒥᒃ ᑐᓂᓯᕕᒋᓂᐊᖅᐱᒌᑦ? ᐃᒡᓕᐊᖏᑦ ᐃᕐᖕᓂᐊᖅᓗᖁᓪᓗᒋᑦ ᐊᒫᒪᖏᓪᓗ ᐃᒻᒧᐃᕈᑎᖁᓪᓗᒋᑦ.
15“ᐱᐅᖏᑦᑐᓕᓂᓕᒫᖏᑦ ᒋᐅᓪᒐᐅᓪᒦᑉᐳᑦ; ᑕᕝᕙᓃᑦᑐᑦ ᐆᒥᒋᕙᒃᑲ. ᐊᔪᖅᑐᓕᓂᖏᑦ ᐱᑦᔪᑎᒋᓪᓗᒋᑦ ᐃᒡᓗᓐᓂᑦ ᐊᓂᑎᓐᓂᐊᖅᐸᒃᑲ. ᓇᒡᓕᒋᓂᐊᕈᓐᓁᖅᐸᒃᑲ; ᐊᖓᔪᖅᑳᖁᑎᓕᒫᖏᑦ ᐊᑭᕋᖅᑐᕐᖕᒪᑕ. 
16ᐃᕗᕅᑎ ᓱᒋᐊᖅᑕᐅᕗᖅ, ᐊᒫᖏᑦ ᐸᓂᕐᖕᒪᑕ, ᐱᕈᖅᕕᐅᓂᐊᕈᓐᓁᖅᐳᖅ. ᕿᑐᕐᖓᖅᑖᕋᓗᐊᖅᐸᑕ, ᓇᒡᓕᒋᒻᒪᕆᒃᑕᖏᑦ ᑐᖁᓐᓂᐊᖅᐸᒃᑲ.”
17ᒎᑎᒪ ᐃᒋᑦᓱᒫᖅᐰᑦ, ᑖᑦᓱᒥᖓ ᓈᓚᓚᐅᖏᒻᒪᑕ; ᓇᓂᑐᐃᓐᓈᖅᑐᓄᑦ ᐃᓅᖃᑎᒌᒡᔪᐊᓄᑦ ᐂᖃᑦᑕᕈᒫᖅᐳᑦ ᓄᓇᖃᓪᓚᕆᖏᓪᓗᑎᒃ.
