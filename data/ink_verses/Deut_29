1ᒪᑯᐊ ᑕᕝᕙ ᐊᖏᖃᑎᒌᒍᑏᑦ ᐅᖃᐅᓯᖅᑕᖏᑦ ᒨᓯᓯᒧᑦ ᐊᑕᓂᐅᑉ ᐅᖃᐅᓯᕆᔭᐅᖁᓚᐅᖅᑕᖏᑦ ᐄᓴᕅᓕᒥᐅᓄᑦ ᒧᐊᐱᒥᐅᑦ ᓄᓇᖓᓃᑎᓪᓗᒋᑦ; ᑕᒪᒃᑯᐊᓕᒫᑦ ᐃᓚᓕᐅᑎᔭᐅᓚᐅᖅᐳᑦ ᖃᖅᑲᒥ ᕼᐆᕆᑉᒥ ᐊᑕᓂᐅᑉ ᐊᖏᖃᑎᒌᒍᑎᒋᓯᒪᔭᖏᓐᓄᑦ.
2ᒨᓯᓯᐅᑉ ᐃᓄᓕᒫᑦ ᐄᓴᕅᓕᒥᐅᑦ ᑲᑎᖁᓚᐅᖅᐰᑦ ᐅᖃᐅᑎᓪᓗᓂᒋᓪᓗ, “ᓇᖕᒥᓂᖅ ᑕᑯᓚᐅᖅᓯᒪᕗᓯ ᐊᑕᓂᐅᑉ ᖃᓄᐃᓕᐅᕆᓂᖓᓂᒃ ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᓐᓄᑦ, ᐊᖓᔪᖅᑳᖁᑎᖏᓐᓄᓪᓗ, ᓄᓇᖁᑎᓕᒫᖓᓄᓪᓗ. 
3ᑕᑯᓚᐅᕆᕗᓯ ᐱᐅᖏᑦᑐᐊᓗᖕᓂᒃ ᖃᓂᒪᓇᖅᑐᓂᒃ, ᑲᒪᓇᖅᑐᓕᓂᕐᖕᓂᒡᓗ, ᓇᓗᓁᒃᑯᑕᖅᔪᐊᓂᒡᓗ ᐊᑕᓂᐅᑉ ᐱᓇᓱᓚᐅᖅᑕᖏᓐᓂᒃ. 
4ᑭᓯᐊᓂᓕ ᐊᒡᓛᑦ ᐅᓪᓗᒥᒧᑦ ᑎᑭᓪᓗᒍ ᓱᓕ ᑐᑭᓯᑎᓚᐅᖅᓯᒪᓐᖏᓛᓯ ᐊᑐᖃᑦᑕᓚᐅᖅᑕᑦᓯᓐᓂᒃ. 
5ᐊᕐᕌᒍᓂᒃ 40-ᓂᒃ ᐊᑕᓂᐅᑉ ᑕᓯᐅᓚᐅᖅᐹᓯ ᐃᓄᖃᖏᑦᑐᒃᑯᑦ; ᐊᓐᓄᕌᓯᓕ ᐊᑐᖅᑕᓯ ᐃᑎᒐᒍᑎᓯᓗ ᐊᑐᕈᓐᓁᓪᓕᔪᖃᓚᐅᓐᖏᓚᑦ. 
6ᓂᐊᖂᔭᒥᒃ ᓂᕿᒃᓴᖃᓚᐅᓐᖏᓚᓯ ᕔᓂᒥᒃ ᐃᒥᐊᓗᖕᒥᒡᓘᓐᓃᑦ ᐃᒥᒃᓴᖃᓚᐅᓐᖏᓚᓯ, ᐊᑕᓂᐅᓪᓕ ᐊᑐᕆᐊᖃᖅᑕᑦᓯᓐᓂᒃ ᑐᓂᓯᕕᒋᖃᑦᑕᓚᐅᖅᐹᓯ ᐃᓕᓐᓂᐊᖅᑎᑦᓱᒪᓪᓗᓂᓯ ᑖᓐᓇ ᒎᑎᒋᒐᑦᓯᐅᒃ. 
7ᒪᐅᖓᓕ ᓄᓇᒧᑦ ᑎᑭᓐᓇᑦᓯ, ᐊᖓᔪᖅᑳᖅᔪᐊᖅ ᓮᕼᐆᓂ ᕼᐃᓴᐸᓂᒥᐅᖅ ᐊᖓᔪᖅᑳᖅᔪᐊᖅᓗ ᐋᒡ ᐹᓴᓂᒥᐅᖅ ᐅᕙᑦᑎᓐᓂᒃ ᐅᓇᑕᕆᐊᕋᓱᓚᐅᖅᐳᑦ, ᑖᒃᑯᐊᓕ ᓵᓚᒋᓚᐅᖅᐸᕗᑦ, 
8ᓄᓇᖏᓪᓗ ᓄᓇᑖᕆᓚᐅᖅᐸᕗᑦ, ᐊᕕᒃᑕᐅᑎᓪᓗᒋᓪᓗ ᑭᖑᕚᕇᓄᑦ ᕉᐱᓂᒃᑯᓐᓄᑦ, ᒑᑎᒃᑯᓐᓄᓪᓗ, ᒫᓇᓯᐅᓪᓗ ᑭᖑᕚᖏᑕ ᐃᓚᖏᓐᓄᑦ. 
9ᑍᒤᒻᒪᑦ ᑲᒪᑦᓯᐊᖅᓗᓯ ᐊᖏᖃᑎᒌᒍᑕᐅᓯᒪᔫᑉ ᓇᓗᓁᖅᓯᒪᓂᓕᒫᖏᑦ ᓈᓚᒋᐊᖃᖅᐸᓯ, ᐱᔪᓐᓇᑦᓯᐊᖁᓪᓗᓯ ᐃᓘᓐᓈᒍᑦ ᐱᓇᓱᐊᖅᑕᑦᓯᒍᑦ.
10ᐅᓪᓗᒥᓕ ᐊᑕᓂᐅᑉ ᒎᑎᑦᓯ ᓇᔪᖅᑕᖓᑕ ᓵᖓᓂ ᐃᓘᓐᓇᓯ ᓇᖏᖅᐳᓯ, ᑭᖑᕚᕇᓄᑦ ᑕᓯᐅᖅᑎᐅᔪᓯ, ᐊᖓᔪᖅᑳᖑᔪᓯ, ᐊᐅᓚᑦᓯᔨᐅᔪᓯᓗ, ᐊᖑᑕᐅᔪᓯ ᐄᓴᕅᓕᒥ, 
11ᕿᑐᕐᖓᓯ, ᓄᓕᐊᓯᓗ, ᓄᓇᖃᖅᑐᑐᖃᐅᖏᑦᑐᓪᓗ ᓄᓇᖃᖃᑎᒋᔭᓯ, ᑕᒤᑕ ᕿᔪᒃᓴᑦᓯᓐᓂᒃ ᓇᑲᑎᕆᕙᒃᑐᑦ ᐃᒥᒃᓴᑦᓯᓐᓂᒡᓗ ᐃᒥᖅᑕᖅᐸᒃᑐᑦ, 
12ᐅᓪᓗᒥ ᐅᕙᓃᑉᐳᓯ ᐅᖃᒻᒪᕆᖕᓂᒃᑯᑦ ᐊᖏᖃᑎᒌᒍᑎᐅᔪᒧᑦ ᐃᑎᖁᓪᓗᓯ ᐊᑕᓂᐅᑉ ᒎᑎᑦᓯ ᐃᓕᑦᓯᓐᓄᑦ ᐋᖅᑭᒃᑕᖓᓄᑦ. 
13ᒫᓐᓇ ᐊᑕᓂᐅᑉ ᓱᖅᑯᐃᑦᓯᐊᖅᑐᒥᒃ ᓇᓗᓁᖅᓯᕕᒋᕚᓯ ᐃᓄᖁᑕᐅᓂᑦᓯᓐᓂᒃ ᑖᑦᓱᒧᖓ ᑖᓐᓇᓗ ᒎᑎᒋᒐᑦᓯᐅᒃ, ᑕᒪᑐᒥᖓ ᐊᖏᖅᕕᒋᓚᐅᕐᖕᒪᓯ ᓯᕗᓕᕕᓂᖅᓯᓗ, ᐂᕝᕙᕋᕼᐋᒻ, ᐂᓴᑭ, ᔧᑯᓗ. 
14ᐃᓕᑦᓯᓐᓄᑐᐊᖅ ᐅᖃᕕᒍᑎᒥᒃ ᐊᖏᖃᑎᒌᒍᑎᓕᐅᓐᖏᓚᖓ, 
15ᑕᒪᓐᓇ ᐅᕙᑦᑎᓐᓄᑦ ᐅᕙᓂ ᓇᔫᑎᔪᓕᒫᓄᑦ ᐅᓪᓗᒥ ᐊᖏᕈᑎᓕᐅᖅᐹ ᑭᖑᕚᕆᔪᒫᖅᑕᑦᑎᓐᓄᓪᓗ ᓱᓕ ᐃᓅᓯᒪᖏᑦᑐᓄᑦ.
16ᖃᐅᔨᒪᑦᓯᐊᖅᐳᓯ ᐃᓅᓯᓯ ᖃᓄᐃᑦᑑᓚᐅᕐᖕᒪᖔᑦ ᐃᑦᔨᑉᑎᒦᑎᓪᓗᓯ ᖃᓄᖅᓗ ᐃᓅᓯᖃᓚᐅᕐᖕᒪᖔᑦᑕ ᐃᓅᖃᑎᒌᒡᔪᐊᑦ ᐊᓯᑦᑕ ᓄᓇᖏᑎᒍᑦ ᐊᖅᑯᓵᖃᑦᑕᖅᑎᓪᓗᑕ. 
17ᑕᑯᖃᑦᑕᓚᐅᖅᐸᓯᓗ ᒎᑎᓐᖑᐊᖏᑦ ᓇᕐᕈᓇᖅᑐᑦ ᕿᔪᐃᑦ, ᐅᔭᕅᑦ, ᓯᐅᓪᕕᕇᑦ, ᒎᓗᐃᓪᓗ ᐱᖁᑎᒋᓚᐅᖅᑕᖏᑦ. 
18ᐅᓗᕆᐊᓱᒋᑦᓯ ᐃᓕᑦᓯᓐᓃᑦᑐᖃᖁᓇᒍ ᐊᖑᒻᒥᒃ, ᐊᕐᖕᓇᒥᒡᓘᓐᓃᑦ, ᕿᑐᕐᖓᕇᓂᒡᓘᓐᓃᑦ, ᑭᖑᕚᕇᓂᒡᓘᓐᓃᑦ, ᐅᓪᓗᒥ ᐆᒻᒪᑎᒥᒍᑦ ᐊᑕᓂᕐᖕᒥᑦ ᒎᑎᑦᑎᓐᓂᑦ ᓴᖑᓯᒪᔪᒥᒃ ᐃᓅᖃᑎᒌᒡᔪᐊᓪᓗ ᒎᑎᓐᖑᐊᖏᓐᓄᑦ ᑐᒃᓯᐊᖅᕕᖃᖔᕈᒪᓕᖅᑐᓂᒃ; ᑕᒪᓐᓇ ᑍᒤᑦᑐᖅ ᐱᕈᖅᓯᐊᒃᓴᐅᑉ ᓄᓇᒧᑦ ᒪᖒᒪᓂᖓᑐᑦ ᑍᒤᑉᐳᖅ ᐱᕈᖅᑐᖃᕈᒫᖅᓗᓂ ᖃᓯᓕᓇᖅᑐᒥᒃ ᑐᖁᓐᓇᖅᑐᒥᒡᓗ. 
19ᐅᓪᓗᒥ ᐅᕙᓃᑦᑐᒥᒃ ᐱᖁᔨᑦᔪᑎᐅᓪᓚᕆᒃᑐᓂᒃ ᑐᓵᔪᒥᒃ ᐃᓱᒪᔪᖃᖅᑍᓕᓕ ᑍᒤᑦᑐᓅᓕᕋᓗᐊᕈᓂ ᖃᓄᐃᓐᓂᐊᕋᓱᒋᖏᑦᑐᒥᒃ, ᓈᓚᒍᒪᖏᓪᓗᓂ ᐊᓯᒥᓂᒃ ᐃᓱᒪᒋᔭᑐᐃᓐᓇᕐᖕᒥᓂᒃ ᐃᓅᔪᓐᓇᕋᓱᒋᔪᒥᒃ. ᑕᒪᓐᓇ ᑍᒤᓕᖓᓂᖅ ᑕᒪᑦᓯᓐᓂᒃ ᓄᖑᑎᑦᓯᔪᒫᖅᐳᖅ, ᐱᐅᔪᓂᒃ ᐱᐅᖏᑦᑐᓂᒡᓗ. 
20ᐊᑕᓂᐅᑉ ᐊᖑᑦ ᑍᒤᑦᑐᖅ ᐃᓱᒪᒋᔪᓐᓁᖅᕕᒋᓂᐊᓐᖏᓛ. ᐊᑕᓂᐅᓪᓕ ᓂᓐᖓᕕᒃᔪᐊᕐᖕᓂᖓ ᐃᑯᒪᔪᑎᑐᑦ ᐃᑯᐊᓪᓚᖕᓂᐊᖅᐳᖅ ᑖᑦᓱᒧᖓ, ᑕᒪᒃᑯᐊᓗ ᐅᕙᓂ ᐊᒡᓚᖕᓂ ᑎᑎᕋᐅᓯᐅᓯᒪᔪᑦ ᐊᔪᓕᕈᑕᐅᔪᓐᓇᖅᑐᓕᒫᑦᓯᐊᑦ ᑖᑦᓱᒧᖓ ᑎᑭᓐᓂᐊᖅᐳᑦ, ᑖᑦᓱᒪᓗ ᐊᑎᖓ ᐊᑕᓂᐅᑉ ᐲᕐᖕᓂᐊᖅᐹ ᕿᓚᐅᑉ ᐊᑖᓂᑦ. 
21ᐊᑕᓂᐅᑉ ᐃᓄᒃ ᑍᒤᑦᑐᖅ ᖃᐅᔨᑦᔪᑕᐅᖁᓪᓗᒍ ᐄᓴᕅᓕᒥᐅᑦ ᑭᖑᕚᕇᖏᓐᓄᑦ ᐊᔪᓕᕈᑕᐅᔪᓐᓇᖅᑐᓄᑦ ᑎᑭᑕᐅᑎᒃᑲᔭᖅᐹ ᓱᒋᐊᖅᑕᐅᑦᔪᑎᒃᓴᐅᔪᓄᑦ ᐊᖏᖃᑎᒌᒍᑏᑦ ᐃᓗᐊᓃᑦᑐᓄᑦ ᐅᑯᓇᓂ ᑎᑎᕋᖅᓯᒪᔪᓂ ᐊᒡᓚᖕᓂ ᐱᖁᔭᓂ.
22ᓯᕗᓂᑦᓯᓐᓂ ᐃᓅᖃᑎᒌᖑᔪᒫᖅᑐᓄᑦ, ᑭᖑᕚᒃᓴᑦᓯᓐᓄᑦ, ᓄᓇᖅᑲᑎᒋᓐᖏᑕᑦᓯᓐᓄᓪᓗ ᓄᓇᒥᑦ ᐅᖓᓯᒃᑐᒥᑦ ᐱᓯᒪᔪᓄᑦ ᑕᒪᒃᑯᐊ ᑕᑯᔭᐅᔪᒫᖅᐳᑦ ᐱᓂᖅᓗᒃᑕᐅᓇᖅᑐᑦ ᐋᓐᓂᐊᓇᖅᑐᓪᓗ ᐊᑕᓂᐅᑉ ᓄᓇᑦᓯᓐᓄᑦ ᑎᑭᑎᓯᒪᔭᖏᑦ. 
23ᓄᓇᓕᒫᖅ ᐱᕈᖅᓰᕕᓕᒫᓪᓗ ᓱᓇᒃᓴᐅᔪᓐᓃᕈᒫᖅᐳᑦ, ᐅᔭᕋᖕᓄᑦ ᐃᑯᐊᓪᓚᒃᓴᕅᑦᑐᓄᑦ ᑕᕆᐅᕐᖕᒧᓪᓗ; ᑲᓐᖓᖅᓱᐃᕕᐅᔪᒫᓐᖏᓚᖅ, ᐊᒡᓛᑦ ᐱᕈᕐᖕᓂᖅᓗᒃᑐᓂᒃ ᐱᕈᖅᕕᐅᔪᓐᓃᕈᒫᖅᐳᖅ. ᓄᓇᓯᓗ ᓱᑑᒪᒥᐅᑦ ᒍᒨᕋᒥᐅᓪᓗ ᐃᒡᓗᒐᓴᖏᑎᑐᑦ ᑍᒤᑦᑑᓕᕈᒫᖅᐳᖅ, ᐊᑦᒪᒥᐅᑎᑐᓪᓗ ᔨᐳᐃᒥᐅᑎᑐᓪᓗ, ᐊᑕᓂᐅᑉ ᑖᒃᑯᐊ ᓄᖑᑎᓚᐅᕐᖕᒪᒋᑦ ᓂᓐᖓᕕᒡᔪᐊᖅᕕᒋᓪᓗᒋᑦ. 
24ᑕᕝᕙ ᐃᓅᖃᑎᒌᒡᔪᐊᓕᒫᑦ ᐊᐱᖅᓱᓕᕈᒫᖅᐳᑦ, ‘ᓱᖕᒪᓂᓐᓇ ᐊᑕᓂᖅ ᑖᑦᓱᒧᖓ ᓄᓇᒧᑦ ᑍᒤᓕᐅᖅᐹ? ᓱᓇᒥᒡᓗ ᐱᑦᔪᑎᖃᖅᓗᓂ ᓂᓐᖓᐅᒪᕕᒡᔪᐊᖅᐹ?’ 
25ᑕᒪᓐᓇ ᐃᒤᓕᖓᔪᒥᒃ, ‘ᐱᑦᔪᑎᖃᖅᐳᖅ ᐊᑕᓂᐅᑉ ᐃᓄᖁᑎᖏᑕ ᑖᑦᓱᒧᖓ ᐊᖏᖃᑎᒌᒍᑎᒋᓚᐅᖅᑕᓂ ᓯᖁᓯᒥᒪᖕᒪᒋᑦ, ᓯᕗᓕᕕᓂᖏᑕ ᒎᑎᖓᓄᑦ, ᐊᖏᖃᑎᒌᒍᑎᓕᐊᕆᓚᐅᖅᑕᖓᓄᑦ ᐃᑦᔨᑉᑎᒥᑦ ᐊᐅᓪᓚᖅᑎᓐᓇᒥᒋᑦ. 
26ᒎᑎᒋᔭᐅᔪᓂᒃ ᑖᑦᓱᒪ ᐊᓯᖏᓐᓂᒃ ᑐᒃᓯᐊᖅᕕᖃᖃᑦᑕᓕᕐᖕᒪᑕ ᓯᕗᓂᖓᒍᑦ ᑐᒃᓯᐊᖅᕕᒋᖃᑦᑕᓚᐅᖅᓯᒪᓐᖏᑕᒥᖕᓄᑦ, ᒎᑎᓄᑦ ᐊᑕᓂᐅᑉ ᑐᒃᓯᐊᖅᕕᐅᖃᑦᑕᖁᓚᐅᓐᖏᑕᖏᓐᓄᑦ. 
27ᑍᒤᒻᒪᑦ ᐊᑕᓂᐅᑉ ᓄᓇᖁᑎᖏᑦ ᓂᓐᖓᐅᒪᕕᒋᓕᖅᐰᑦ ᑎᑭᑎᑦᓯᓯᒪᕗᖅ ᐊᔪᓕᕈᑕᐅᔪᓐᓇᖅᑐᓕᒫᓂᒃ ᑖᒃᑯᓇᓂ ᐊᒡᓚᖕᓂ ᑎᑎᕋᐅᓯᐅᓯᒪᔪᓂᒃ. 
28ᐊᑕᓂᖅ ᓂᓐᖓᕕᒡᔪᐊᖅᓯᒪᓕᖅᐳᖅ, ᓂᓐᖓᐅᒪᓂᕐᖕᒥᓄᓪᓗ ᐊᖏᔪᒧᑦ ᓄᓇᒋᔭᖏᓐᓂᑦ ᓄᓲᕋᓕᖅᐰᑦ ᐃᒋᓪᓗᓂᒋᓪᓗ ᓄᓇᖅᑲᑎᒋᓐᖏᑕᖏᓐᓄᑦ, ᒫᓐᓇᓗ ᑕᕝᕙᓃᓕᖅᐳᑦ ᐅᓪᓗᒥᒧᑦ.’
29ᓱᓕᓕ ᐊᑕᓂᖅ ᒎᑎᕗᑦ ᐊᓐᖏᐊᕆᔭᖃᖅᐳᖅ; ᐱᖁᔭᒥᓂᒡᓕ ᓴᖅᑭᑎᑦᓯᓯᒪᒐᓗᐊᖅᐳᖅ, ᐅᕙᒍᑦ ᑭᖑᕚᕗᓪᓗ ᓈᓚᒋᐊᖃᖅᑕᑦᑎᓐᓂᒃ ᐃᓱᖃᖏᑦᑐᒧᑦ, ᐱᖁᔭᓕᒪᑦ ᐅᑯᐊ ᒪᓕᒃᑕᐅᖁᓪᓗᒋᑦ.”
