1ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ ᐃᓐᖏᕆᑦ ᐅᒡᒍᐊᕈᑎᒥᒃ ᑍᕆᒥᐅᓄᑦ, 
3ᐅᖃᖅᕕᒋᒃᑭᑦ ᐅᖃᖅᓗᑎᑦ, ᑍᕆᒥᐅᑦ ᐃᒪᐅᑉ ᓯᓈᓃᑦᑐᑦ, ᓂᐅᕕᕆᐊᖅᕕᐅᕙᒃᑐᑦ ᐃᒪᐅᑉ ᓯᓈᓂᕐᖕᒥᐅᓄᑦ, ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ:
4ᐃᒪᐅᑉ ᓯᓈᓂ ᐊᖏᕋᖃᕋᑦᓯ;
5ᐃᒡᓗᓕᐅᖅᑐᑦ ᕿᔪᒃᑖᖅᐸᖕᒪᑕ ᓇᐹᖅᑐᓂᒃ ᖃᖅᑲᒥᑦ ᓯᓂᐊᕐᒥᑦ,
6ᐃᐳᑎᑖᖅᐸᒡᓗᑎᒡᓗ ᓯᑎᔪᔭᓂᒃ ᐆᒃᓂᒃ ᓇᐹᖅᑐᓂᒃ ᐹᓴᓂᒥᑦ ᐱᔪᓂᒃ,
7ᐃᑦᔨᑉᑎᒥᑦ ᖃᓪᓗᓈᖅᑕᓂᒃ ᓵᑦᑐᓂᒃ ᑕᖅᓯᖅᑐᖅᓯᒪᔪᓂᒃ ᑎᖏᕐᕋᐅᑕᖃᖅᐸᒃᓗᓯ, ᐃᓕᑕᕆᔭᐅᔪᓐᓇᖅᑐᓂᒃ; ᑖᓗᑕᖃᖅᓗᓯᓗ ᖃᓪᓗᓈᖅᑕᑦᓯᐊᕙᖕᓂᒃ ᓵᑦᑐᓂᒃ ᑐᖑᔪᖅᑐᓂᒃ ᐊᐅᐸᓪᓚᕆᒃᑐᓂᒡᓗ ᕿᑭᖅᑕᒥᐅᓂᑦ ᐱᓯᒪᔪᓂᒃ ᓮᐸᕋᔅᒥᑦ.
8ᐃᐳᑦᑐᒃᓴᓂᒡᓗ ᓮᑐᓂᒥᑦ ᐊᕐᕙᑦᒥᓪᓗ ᐱᕙᒃᐳᓯ;
9ᐊᖓᔪᖅᑳᖃᖅᐳᓯ ᕿᔪᓕᕆᔨᖁᑎᖃᖅᓗᓯᓗ ᐃᓕᓐᓂᐊᖅᓯᒪᑦᓯᐊᖅᑐᓂᒃ ᒋᐸᐅᓕᒥᑦ+ ᐱᓯᒪᔪᓂᒃ; ᐅᒥᐊᖅᑐᖅᑎᖁᑎᖃᐅᖅᓗᓯᓗ ᓇᑭᑐᐃᓐᓇᖅ ᐅᒥᐊᖅᑐᖅᑎᒋᔭᐅᕙᖕᓂᑯᓂᒃ, ᓂᐅᕕᖅᕕᖁᑎᑦᓯᓐᓂᒃ ᒪᑭᑕᑎᑦᓯᑦᓯᐊᕈᓐᓇᖅᑐᓂᒃ.
10ᐅᓇᑕᖅᑎᖁᑎᓯᓗ ᓄᓇᓂᑦ ᐊᑦᔨᒌᖏᑦᑐᓂᑦ ᐱᓯᒪᕗᑦ ᐴᕐᓯᐊᒥᑦ, ᓗᑦᒥᑦ, ᐳᑎᒥᓪᓗ,+ ᐅᓇᑕᐅᑎᖃᑦᓯᐊᖅᐳᑦ ᓇᓴᖃᖅᓗᑎᒃ ᓴᐴᓗᑕᖃᖅᓗᑎᒡᓗ; ᑖᒃᑯᓄᖓ ᐱᒃᑲᕈᖅᑎᑕᐅᖃᑦᑕᖅᐳᓯ. 
11ᐊᕙᓗᖅᔪᐊᓯ ᑲᐅᔨᓴᖅᑎᖃᖅᐳᑦ ᐅᓇᑕᖅᑎᓂᒃ ᐊᕐᕙᑦᒥᑦ ᐱᓯᒪᔪᓂᒃ, ᒑᒪᒥᐅᓂᓪᓗ ᐱᓯᒪᔪᓂᒃ ᓇᐸᔪᖁᑎᓯ ᑲᐅᔨᓴᖅᑎᖃᖅᓗᑎᒃ; ᓴᐴᓗᑕᑎᒃ ᓂᕕᓐᖓᕕᖃᖅᑎᑉᐰᑦ ᐊᕙᓗᖅᔪᐊᑦᓯ ᐃᓗᐊᑕ ᐊᑭᓐᓇᖓᓂ; ᑖᒃᑯᓄᖓᓗ ᑕᑯᒥᓇᖅᑑᑎᑕᐅᕗᓯ.
12ᑖᕐᓯᓯᒧᑦ ᓂᐅᕐᕈᑎᑲᕆᐊᖅᑐᖃᑦᑕᖅᐳᓯ ᐊᔪᖅᓴᖏᑦᑐᖅᔪᐊᖑᒐᑦᓯ ᓱᓇᓕᒫᓂᒃ; ᓯᐅᓪᕕᕆᓂᒃ, ᓴᕕᕋᔭᖕᓂᒃ, ᓴᕕᕋᔭᖕᓂᒡᓗ ᓵᑦᑐᓂᒃ, ᑯᓯᖅᓯᐊᓂᒡᓗ ᓱᓇᑐᐃᓐᓇᖅᑖᕈᑎᖃᖃᑦᑕᖅᐳᓯ ᐊᑭᓕᐅᑕᐅᔪᓂᒃ ᑕᐅᖅᓰᑦᔪᑎᒋᔭᑦᓯᓐᓄᑦ. 
13ᑕᐅᖅᓰᔭᖅᑐᖃᑦᑕᖅᐳᓯᓗ ᔭᕚᓇᒧᑦ, ᑐᐸᐅᓪᒧᑦ, ᒥᓯᑭᒧᓪᓗ; ᐃᓄᖁᑎᑖᕋᓱᐊᖅᓗᓯ ᓯᐊᓛᒃᓴᓂᒃ, ᑲᓐᓄᔭᓂᒡᓗ ᐃᒥᖃᐅᑎᓂᒃ ᓂᐅᕐᕈᑎᒃᓴᑦᓯᓐᓂᒃ. 
14ᐱᑦ-ᑐᒐᕐᒪᒥᐅᓂᒃ ᑕᐅᖅᓰᖃᑎᖃᖅᐸᒃᐳᓯ ᕿᒻᒥᖅᔪᐊᖁᑎᒃᓴᑦᓯᓐᓂᒃ ᐅᓇᑕᐅᑎᒃᓴᑦᓯᓐᓂᒡᓗ, ᓯᐅᑎᖅᑯᖅᑐᔪᓂᒡᓗ. 
15ᕉᑎᓯᒥᐅᑦ ᑕᐅᖅᓰᖃᑎᒋᕙᒃᐸᓯ; ᐃᒪᐅᓪᓗ ᓯᓈᓂᒥᐅᑦ ᑕᐅᖅᓰᖃᑎᒋᓂᖅᐹᕆᕙᒡᓗᒋᑦ, ᑖᒃᑯᓇᓐᖓᑦ ᐊᑭᓕᖅᑕᐅᕙᒃᓗᓯ ᑑᒑᕐᖕᓂᒃ ᕿᔪᖕᓂᒡᓗ ᓯᑎᔪᔭᓂᒃ. 
16ᐱᖁᑎᓕᐊᓘᒐᑦᓯ ᓯᕆᐊᒥᐅᑦ ᓂᐅᕕᐊᕆᕙᒃᐰᑦ; ᑕᐅᖅᓯᐅᑎᔭᐅᕙᒃᐳᑦ ᐅᔭᕋᖕᓄᑦ ᑕᑯᒥᓇᖅᑐᓄᑦ ᐃᒧᕋᐅᓪᓄᑦ, ᖃᓪᓗᓈᖅᑕᑦᓯᐊᓄᓪᓗ ᐊᐅᐸᓪᓚᕆᒃᑐᓄᑦ, ᓵᑦᑐᓄᓪᓗ ᑕᖅᓯᖅᑐᖅᓯᒪᔪᓄᑦ ᖃᓪᓗᓈᖅᑕᓄᑦ ᓵᑦᑐᓄᑦ, ᐃᒪᕐᖕᒥᐅᑕᓄᑦ ᐅᔭᕋᕈᕐᖕᓂᑯᓄᑦ, ᐊᓕᒎᔭᕐᖕᓄᑦ ᐊᐅᐸᖅᑐᓄᑦ ᐊᑭᓕᖅᑕᐅᓪᓗᑎᒃ. 
17ᔫᑕᒥᐅᑦ ᐄᓴᕅᓕᒥᐅᓪᓗ ᑕᐅᖅᓰᖃᑎᒋᖃᑦᑕᕆᕙᓯ ᓂᐊᖂᔭᒃᓴᓂᒃ, ᐸᐅᕐᖓᓂᒃ ᐅᖅᓱᒃᓴᓂᒃ ᐸᐅᕐᖓᓂᒡᓗ ᐱᒋᓕᖕᓂᒃ, ᕼᐊᓂᒥᒃ, ᐅᖅᓱᒃᓴᓂᒃ, ᒥᖑᐊᕈᑎᒃᓴᓂᒡᓗ. 
18ᑕᒫᓯᑰᓯᒥᐅᑦ ᓂᐅᕕᖅᐸᒃᐳᑦ ᐱᖁᑎᓕᐊᓘᓂᑦᓯᓐᓄᑦ, ᓱᓇᓕᒫᓂᒃ ᐊᔪᖅᓴᖏᑦᑐᐊᓘᒐᑦᓯ; ᕔᓂᓄᑦ ᕼᐃᓪᐸᓐᒥᐅᑕᓄᑦ, ᓄᕕᖅᓵᒃᓴᓕᐊᕆᓯᒪᔪᓄᓪᓗ ᖃᑯᖅᑕᓄᑦ, 
19ᕔᓂᓂᒡᓗ ᐅᔧᓕᒥᑦ ᐱᓯᒪᔪᓄᑦ ᑕᐅᖅᓰᕙᒃᓗᓯ ᓂᕐᕆᑎᑖᕈᑎᒋᓪᓗᒋᑦ, ᓴᕕᕋᔭᖕᓂᒡᓗ ᒪᓐᖏᕈᓐᓇᖏᑦᑐᓂᒃ, ᓂᕿᓄᓪᓗ ᐃᓚᐅᕈᑎᒃᓴᓂᒃ ᑲᓯᐊᓂᒃ ᑲᓛᒪᓯᓂᒡᓗ ᐱᒃᓴᑦᓯᓐᓂᒃ. 
20ᑎᑖᓂᒥᐅᓪᓗ ᐱᖁᑎᑦᓯᓐᓂᒃ ᑕᐅᖅᓰᕕᒋᕙᒃᐸᓯ ᕿᒻᒥᖅᔪᐊᑦ ᐃᒃᓯᕙᐅᑕᖏᑕ ᓂᕈᒻᒫᒃᑯᑎᒃᓴᖏᓐᓂᒃ. 
21ᐊᕋᐱᐊᒥᐅᑦ ᑭᑕᕆᒥᐅᓪᓗ ᐊᖓᔪᖅᑳᖏᑦ ᐱᖁᑎᑦᓯᓐᓂᒃ ᑕᐅᖅᓰᕕᒋᕙᒃᐸᓯ ᓄᕐᕋᐅᔭᓂᒃ, ᓰᐲᓪᓗ ᐊᖑᓴᓪᓗᖏᓐᓂᒃ, ᒎᑦᓯᓂᒡᓗ ᐱᑖᖅᕕᒋᖔᖅᓗᒋᑦ. 
22ᓰᐸᒥᐅᑦ ᕌᒪᒥᐅᓪᓗ ᓂᐅᕕᕋᖅᑎᖏᑕ ᑕᐅᖅᓰᕕᒋᕙᒃᐹᓯ ᐱᐅᓴᐅᑎᓂᒃ ᐅᔭᕋᖕᓂᒃ, ᒎᓗᓂᒃ ᓂᕿᓄᓪᓗ ᒪᒪᖅᓴᐅᑎᒃᓴᓂᒃ ᐱᐅᓂᖅᐹᓂᒃ. 
23ᑕᐅᖅᓰᖃᑎᒋᕙᒃᑭᕙᓯ, ᕼᐊᕋᓐᒥᐅᑦ, ᑳᓂᒥᐅᑦ, ᐄᑕᒥᐅᑦ, ᓰᐸᒥᐅᑦ, ᐋᓱᕆᒥᐅᑦ ᓯᓕᒪᑦᒥᐅᓪᓗ. 
24ᑕᐅᖅᓰᖃᑎᒋᕙᒃᐸᓯ ᖃᓪᓗᓈᖅᑕᓂᒃ ᐊᑭᑐᔪᒃᓴᔭᓂᒃ, ᐊᓐᓄᕌᓂᒡᓗ ᐊᐅᐸᓪᓚᕆᒃᑐᓂᒃ ᐱᐅᓴᖅᓯᒪᔪᓂᒃ, ᑕᖅᓯᖅᑐᖅᓯᒪᔪᓂᒡᓗ ᓇᑎᕌᓗᖕᓂᒃ, ᐊᒃᓱᓇᐅᔭᓄᑦ ᕿᓚᒃᓱᑦᓯᐊᖅᓯᒪᔪᓂᒃ ᐊᑦᑕᕐᖕᓇᖏᑦᑐᓂᒃ; ᑕᒪᒃᑯᓂᖓ ᑕᐅᖅᓰᖃᑎᒋᕙᒃᐸᓯ. 
25ᓂᐅᕕᐊᒃᓴᖁᑎᓯ ᐅᓯᔭᐅᕙᒃᐳᑦ ᑖᕐᓯᓯᒥᐅᓄᑦ.
26ᐅᒥᐊᖅᑐᖅᑎᖁᑎᑦᓯ ᐃᒪᖅᐱᖕᒨᖅᑎᑉᐹᓯ;
27ᐊᒃᓗᐃᑦᔪᑎᓯ, ᐱᖁᑎᓯ, ᓂᐅᕕᐊᒃᓴᓯ,
28ᐊᖁᑎᓯ ᕾᒐᓛᕐᖕᓂᖏᓐᓄᑦ ᓄᓇᒦᑦᑐᑦ ᓴᔪᒍᒫᖅᐳᑦ,
29ᐃᐳᑉᐸᒃᑐᑦ ᐅᒥᐊᖅᔪᐊᕐᖕᒥᒃ ᕿᒤᔪᒫᖅᐳᑦ.
30ᓂᐱᖅᔪᐊᒧᑦ ᐅᒡᒍᐊᕈᒫᖅᐳᑦ, ᕿᐊᕕᒡᔪᐊᖅᓗᑎᒡᓗ.
31ᓂᐊᖁᑎᒃ ᓴᓕᔪᒫᖅᐰᑦ ᐱᓪᓗᓯ, ᐳᑐᖅᓛᓂᒡᓗ ᐊᑎᔪᒫᖅᐳᑦ,
32ᕿᒃᓵᒡᓗᑎᒃ ᐃᓕᑦᓯᓐᓄᑦ ᐅᒡᒍᐊᕈᑎᖃᕈᒫᖅᐳᑦ,
33ᓂᐅᕕᐊᒃᓮᑦ ᐅᒥᐊᖅᔪᐊᒃᑯᑦ ᑎᑭᐅᑦᔭᐅᔭᕌᖓᑕ,
34ᒫᓐᓇᓕ ᐃᒪᕕᖕᒥ ᐆᒥᔭᖅᐳᓯ, ᐃᒪᕕᖕᒥ ᐃᑎᔪᒥ;
35ᓯᒡᔭᒥᐅᓕᒫᑦ ᖁᐊᖅᓵᕈᑎᒋᕚᓯ;
36ᓂᐅᕕᕋᖅᑎᓕᒫᑦ ᓯᓚᖅᔪᐊᕐᖕᒥ ᓯᕘᕋᑦᔪᑎᒋᓕᖅᐹᓯ;
