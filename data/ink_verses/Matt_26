1ᔩᓱᓯᓕ ᑕᒪᒃᑯᓂᖓ ᐊᔪᕆᖅᑐᐃᑦᔪᑎᒋᔭᒥᓂᒃ ᐱᔭᕇᕋᒥ, ᐃᓕᓐᓂᐊᖅᑎᒥᓄᑦ ᐅᖃᖅᐳᖅ, 
2“ᖃᐅᔨᒪᕗᓯ ᐅᓪᓘᒃ ᒪᕐᕉᒃ ᐊᓂᒍᖅᐸᑎᒃ ᖄᖏᖅᑕᐅᕕᖕᒥᒃ ᓇᓪᓕᐅᓐᓂᖅᓯᐅᖅᕕᐅᓂᐊᓕᕐᖕᒪᑦ, ᐃᓅᓪᓗ ᐃᕐᖕᓂᖓ ᑐᓂᔭᐅᓂᐊᓕᖅᐳᖅ ᑭᑭᐊᒃᑐᖅᑕᐅᖁᓪᓗᒍ.”
3ᑍᑦᓱᒪᓂ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᑦ ᔫᑎᓪᓗ ᐊᖓᔪᖅᑲᖏᑦ ᑲᑎᓐᖓᓕᖅᐳᑦ, ᑬᐊᐹᓯᐅᑉ ᐃᒡᓗᖅᔪᐊᖓᓂ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᒻᒪᕆᖓᑦᑕ, 
4ᔩᓱᓯᒥᒃ ᑎᒍᓯᔪᒪᓪᓗᑎᒃ ᐃᓱᒪᖃᑎᒌᒃᐳᑦ ᖃᐅᔨᔭᐅᑦᑍᓕᓪᓗᑎᒃ ᑐᖁᑕᐅᑎᑦᓱᒪᓪᓗᒍ. 
5ᐃᒫᒃ ᐅᖃᖃᑎᒌᒃᐳᑦ, “ᓇᓪᓕᐅᓐᓂᖅᓯᐅᕐᖕᓇᐅᑎᓪᓗᒍ ᑎᒍᔭᕆᐊᖃᓐᖏᓚᕗᑦ, ᐃᓄᐃᑦ ᐅᐃᒪᔮᓗᐊᖁᓇᒋᑦ.”
6ᔩᓱᓯᓕ ᐱᑕᓂᒦᑎᓪᓗᒍ ᓮᒨᓂᐅᑉ ᐃᒡᓗᖓᓂ, ᑲᑉᐱᐊᒋᔭᐅᔪᒥᒃ ᐸᖅᑎᓚᐅᖅᑐᒥ. 
7ᐊᕐᖕᓇᒥᑦ ᐅᐸᒃᑕᐅᕗᖅ ᐳᓪᓚᐅᔭᕐᖕᒥᒃ ᐊᑭᑐᔪᒥᒃ ᑎᐱᑦᓯᐊᕆᒃᓴᐅᒻᒥᒃ ᓇᒃᓴᖅᑐᒥᑦ, ᑖᑦᓱᒪᓗ ᔩᓱᓯᐅᑉ ᓂᐊᖁᐊᓄᑦ ᑯᕕᕚ ᓂᕆᕕᖕᒦᑎᓪᓗᒍ. 
8ᐃᓕᓐᓂᐊᖅᑎᖏᑕᓕ ᑕᒪᓐᓇ ᑕᑯᒐᒥᑦᔪᒃ, ᐊᖏᔪᒥᒃ ᐊᑲᐅᒃᓴᕈᓐᓃᖅᐳᑦ ᐅᖃᖅᓗᑎᒃ, “ᓱᖕᒪᑦ ᐊᑐᖏᑦᑐᒧᑦ ᐊᑐᖅᑕᐅᕚ? 
9ᑖᓐᓇ ᑎᐱᑦᓯᐊᕆᒃᓴᐅᑦ ᓂᐅᕐᕈᑕᐅᒐᔭᕈᓂ ᑮᓇᐅᔭᖅᑖᕈᑕᐅᒐᔭᖅᐳᖅ ᐅᓄᖅᑐᐊᓗᖕᓂᒃ, ᑐᓂᔭᐅᖔᖅᓗᑎᒡᓗ ᐊᔪᖅᓴᖅᑐᓄᑦ!”
10ᔩᓱᓯᐅᓪᓕ ᖃᐅᔨᒪᒐᒥᒋᑦ, ᐅᖃᐅᑎᕔᑦ, “ᓱᖕᒪᑦ ᐊᕐᖕᓇᖅ ᐊᒡᕕᐊᕋᓱᐊᖅᐱᓯᐅᒃ? ᑖᑦᓱᒪ ᐱᐅᔪᒥᒃ ᓈᒻᒪᑦᓯᐊᖅᑐᒥᒡᓗ ᐱᓂᐊᖅᕕᒋᕚᖓ. 
11ᑍᒪᓐᖓᓕᒫᖅ ᐊᔪᖅᓴᖅᑐᓂᒃ ᓇᔪᖅᑎᕾᓐᓇᕐᖕᓂᐊᖅᐳᓯ, ᑭᓯᐊᓂᓕ ᐅᕙᓐᓂᒃ ᓇᔪᖅᑎᕾᓐᓇᕐᖕᓂᐊᓐᖏᓚᓯ. 
12ᑖᑦᓱᒪ ᐊᕐᖕᓇᐅᑉ ᑎᒥᓐᓄᑦ ᑎᐱᑦᓯᐊᕆᒃᓴᐅᒻᒥᒃ ᑯᕕᓯᓂᕐᖕᒥᓄᑦ ᐅᐸᓗᖕᒊᔭᖅᐹᖓ ᐃᓗᕕᖅᑕᐅᓂᒃᓴᓐᓄᑦ. 
13ᓱᓕᔪᒥᒃ ᐅᖃᐅᑎᕙᑦᓯ, ᓇᓂᑐᐃᓐᓇᓕᒫᖅ ᓄᓇᖅᔪᐊᕐᖕᒥ ᐅᖃᐅᓰᑦ ᑐᓴᕈᒥᓇᖅᑐᑦ ᐅᖃᐅᓯᐅᓕᕌᖓᑕ, ᑖᑦᓱᒪ ᐊᕐᖕᓇᐅᑉ ᐱᓂᐊᕐᖕᓂᕆᔭᖓ ᐅᖃᐅᓯᐅᖃᑦᑕᕈᒫᖅᐳᖅ ᐃᖅᑲᐅᒪᔭᐅᑦᔪᑎᒋᓗᒍ.”
14ᑕᕝᕙ ᐃᓕᓐᓂᐊᖅᑏᑦ 12-ᑦ ᐃᓚᖓᑦ, ᔫᑕᓯ ᐃᓯᑲᕆᐊᑎᒥᒃ ᐊᑎᓕᒃ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᓐᓄᐊᖅᐳᖅ 
15ᐊᐱᕆᓪᓗᓂᓗ, “ᓱᓇᒦᒃ? ᐅᕙᓐᓄᑦ ᑐᓂᓯᒐᔭᖅᐱᓯ ᔩᓱᓯ ᐃᓕᑦᓯᓐᓄᑦ ᐱᔭᐅᑎᒍᒃᑰ?” ᑖᒃᑯᐊ 30-ᓂᒃ ᓯᐅᓪᕕᕆᓂᒃ ᑐᓂᓯᕗᑦ ᔫᑕᓯᒧᑦ. 
16ᑕᕝᕙᓐᖓᓪᓗ ᐱᒋᐊᖅᓗᓂ ᔫᑕᓯ ᐱᕕᒃᓴᖅᓯᐅᓕᖅᐳᖅ ᔩᓱᓯᒥᒃ ᐱᔭᐅᒃᑬᕕᒃᓴᒥᓂᒃ ᑐᓂᕐᕈᓯᖅᑎᑦᓯᔨᓄᑦ.
17ᐳᕙᓪᓚᖅᓴᐅᑎᖃᖏᑦᑐᓂᒃ ᓂᐊᖂᔭᖅᑐᖅᕕᐅᑉ ᐅᓪᓗᖏᑕ ᓯᕗᓪᓕᖅᐹᖓᓂ ᐃᓕᓐᓂᐊᖅᑎᖏᑦ ᔩᓱᓯᒧᐊᖅᓗᑎᒃ ᐊᐱᕆᕗᑦ, “ᓇᓂ ᐊᑐᐃᓐᓇᕈᐃᖁᕕᑎᒎᑦ? ᖄᖏᖅᑕᐅᕕᖕᒥᒃ ᓂᕆᖃᑎᒌᒃᕕᒃᓴᒥᒃ?”
18ᔩᓱᓯᐅᑉ ᐅᖃᐅᑎᕔᑦ, “ᐃᒡᓗᒐᓴᖕᓄᑦ ᐂᓕᕆᑦᓯ, ᐊᖑᒻᒧᓪᓗ ᑕᕝᕙᓃᑦᑐᒧᑦ ᐅᖃᖅᓗᓯ: ‘ᐊᔪᕆᖅᑐᐃᔨ ᐅᖃᕐᖕᒪᑦ, ᐱᕕᒃᓴᕋ ᓇᓪᓕᐅᑎᖕᒪᑦ; ᐃᒡᓗᖕᓂ ᖄᖏᖅᑕᐅᕕᖕᒥᒃ ᓂᕆᖃᑎᒌᒡᕕᒃᓴᕗᑦ ᐃᓕᓐᓂᐊᖅᑎᒃᑲ ᐃᓚᒋᓗᒋᑦ.’”
19ᐃᓕᓐᓂᐊᖅᑎᖏᓪᓗ ᑍᒤᓕᐅᖅᐳᑦ ᔩᓱᓯᐅᑉ ᐅᖃᐅᓯᕆᔭᖓᑐᑦ, ᐋᖅᑭᒃᓱᐃᓪᓗᑎᒡᓗ ᖄᖏᖅᑕᐅᕕᖕᒥᒃ ᓂᕆᖃᑎᒌᒃᕕᒃᓴᒥᒃ.
20ᐅᓐᓄᖕᒪᓪᓕ, ᔩᓱᓯ ᐃᓕᓐᓂᐊᖅᑎᖏᓪᓗ 12-ᑦ ᓂᕆᖃᑎᒌᒃᓗᑎᒃ ᐃᒃᓯᕙᖃᑎᒌᓕᖅᐳᑦ; 
21ᓂᕆᖃᑎᒌᒃᓗᑎᒃ, ᔩᓱᓯᐅᑉ ᐅᖃᐅᑎᕔᑦ, “ᓱᓕᔪᒥᒃ ᐅᖃᐅᑎᕙᑦᓯ, ᐃᓚᑦᓯᓐᓄᑦ ᐱᔭᐅᒃᑲᖅᑕᐅᓂᐊᖅᐳᖓ.”
22ᐃᓕᓐᓂᐊᖅᑎᖏᓪᓕ ᕿᒃᓵᒻᒪᕆᓕᖅᓗᑎᒃ ᔩᓱᓯᒧᑦ ᐊᑐᓂᑦ ᐊᐱᕆᖃᑦᑕᓕᖅᐳᑦ, “ᐊᑕᓃᖅ, ᐅᕙᓐᓂᒃ ᐱᖏᒃᑲᓗᐊᖅᐲᑦ?”
23ᔩᓱᓯᐅᑉ ᑭᐅᕔᑦ, “ᓂᐊᖂᔭᒥᒃ ᐴᒍᑕᕐᖕᒧᑦ ᒥᓱᒃᓯᖃᑎᒋᔭᒪ, ᑖᑦᓱᒪ ᐱᔭᐅᒃᑲᕐᖕᓂᐊᖅᐹᖓ. 
24ᐃᓅᑉ ᐃᕐᖕᓂᖓ ᐱᓇᓱᐊᖅᕕᐅᓂᐊᖅᐳᖅ ᒎᑎᐅᑉ ᐅᖃᐅᓯᖏᓐᓂ ᐅᖃᐅᓯᐅᓯᒪᓂᖓ ᒪᓕᒡᓗᒍ, ᑲᑉᐱᐊᓐᓇᒦᒡᓕ ᐃᓅᑉ ᐃᕐᖕᓂᖓᓂᒃ ᐱᔭᐅᒃᑬᓂᐊᖅᑐᖅ! ᐊᑲᐅᓂᖅᓴᐅᒐᔭᓚᐅᖅᐳᖅ ᑖᓐᓇ ᐃᕐᖕᓂᐊᖑᓚᐅᖏᒃᑯᓂ!” 
25ᔫᑕᓯᓗ ᐱᔭᐅᒃᑬᓂᐊᖅᑐᖅ ᐅᖃᓕᖅᐳᖅ, “ᕌᑉᐰ+ ᐅᕙᓐᓂᒃ ᐱᖏᒃᑲᓗᐊᖅᐲᑦ?” ᔩᓱᓯᐅᑉ ᐅᖃᐅᑎᕚ, “ᑕᕝᕙ ᐅᖃᕇᖅᐳᑎ.”
26ᓱᓕ ᓂᕆᖃᑎᒌᒃᓗᑎᒃ, ᔩᓱᓯ ᓂᐊᖂᔭᒥᒃ ᑎᒍᓯᕗᖅ, ᖁᔭᓕᓪᓗᓂᓗ ᑐᒃᓯᐅᑎᒐᒥᐅᒃ, ᓂᐊᖂᔭᖅ ᐊᕕᒃᐹ, ᐃᓕᓐᓂᐊᖅᑎᒥᓄᓪᓗ ᑐᓂᓪᓗᒍ ᐅᖃᖅᐳᖅ, “ᑎᒍᓗᒍ ᓂᕆᓯᐅᒃ, ᑕᕝᕙ ᑎᒥᒐ.”
27ᐊᒻᒪ ᐃᒥᐅᑦ ᑎᒍᕚ, ᖁᔭᓕᑦᔪᑎᒋᔭᕇᕋᒥᐅᒃ ᐃᓕᓐᓂᐊᖅᑎᒥᓄᑦ ᑐᓂᕚ, ᐅᖃᖅᓗᓂ, “ᑕᒪᑦᓯ ᑕᕝᕙᓐᖓᑦ ᐃᒥᕆᑦᓯ; 
28ᑕᕝᕙ ᐊᐅᒐ ᐊᖏᕈᑎᐅᑉ ᓇᓗᓁᒃᑯᑕᖓ, ᑯᕕᔭᐅᔪᖅ ᐃᓄᐃᑦ ᐅᓄᖅᑐᑦ ᐊᔪᕐᖕᓂᖏᑕ ᐃᓱᒪᒋᔭᐅᔪᓐᓁᖅᑕᐅᑦᔪᑎᒃᓴᖏᓐᓄᑦ. 
29ᐅᖃᐅᑉᐸᑦᓯ ᕔᓂᒥᒃ ᐃᒥᒃᑲᓐᓂᕐᖕᓂᐊᕈᓐᓃᖅᐳᖓ ᐅᓪᓗᖅ ᓇᓪᓕᐅᑎᖅᑳᖅᑎᓐᓇᒍ ᓄᑖᒥᒃ ᐃᒥᖃᑎᒌᒃᕕᒃᓴᕗᑦ ᐊᑖᑕᒪ ᐊᑕᓂᐅᕕᖓᓂ.”
30ᐱᓯᕐᖕᒧᓪᓗ ᐃᓐᖏᕇᕋᒥᒃ, ᑕᕝᕙᓐᖓᑦ ᐊᓂᕗᑦ ᖃᖅᑲᒧᐊᖅᓗᑎᒃ ᓇᐹᖅᑐᓕᖕᒧᑦ ᐅᖅᓱᒃᓴᖅᑕᓕᖕᓂᒃ.
31ᑕᕝᕙ ᔩᓱᓯᐅᑉ ᐅᖃᐅᑎᕔᑦ, “ᒫᓐᓇ ᐅᓐᓅᒃ ᑕᒪᑦᓯ ᕿᒫᓂᐊᖅᐳᓯ ᕿᒪᒃᓗᓯᓐᖓ; ᐊᒡᓚᖕᓂ ᐅᖃᖅᓯᒪᖕᒪᑦ, ‘ᐰᖅᓯᔨ ᑐᖁᓐᓂᐊᖅᐸᕋ, ᓰᐱᖁᑎᖏᓪᓗ ᓇᒧᑐᐃᓐᓇᖅ ᓯᐊᒻᒪᖕᓂᐊᖅᐳᑦ.’ 
32ᑐᖁᖓᔪᓂᓪᓕ ᒪᑭᓯᒪᓕᕈᒪ, ᓯᕗᓂᑦᓯᓐᓂ ᒐᓕᓕᐊᒧᐊᓛᖅᐳᖓ.”
33ᐲᑦᑐᕉᓯᐅᑉ ᐅᖃᐅᑎᕚ, “ᐅᑯᐊᓕᒫᑦ ᐃᓕᖕᓂᒃ ᕿᒤᒐᓗᐊᖅᐸᑕ, ᐅᕙᖓ ᕿᒪᓚᐅᖅᓯᒪᓂᐊᓐᖏᓚᒋᑦ!”
34ᔩᓱᓯᐅᑉ ᐅᖃᐅᑎᕚ, “ᓱᓕᔪᒥᒃ ᐅᖃᐅᑎᕙᒋᑦ, ᒫᓐᓇ ᐅᓐᓅᔪᒥ, ᐊᖑᑎᕕᐊᖅ ᓂᓪᓕᖅᑳᖅᑎᓐᓇᒍ, ᐱᖓᓱᐃᖅᑐᖅᓗᑎᑦ ᖃᐅᔨᒪᖏᓐᓂᕋᕐᖕᓂᐊᖅᐸᕐᖕᒪ.”
35ᐲᑦᑐᕉᓯᐅᑉ ᑭᐅᕚ, “ᑐᖁᖃᑎᒋᓂᐊᕋᓗᐊᕈᒃᑭᑦ ᐊᒡᓛᑦ ᖃᐅᔨᒪᖏᓐᓂᕋᕐᖕᓂᐊᓐᖏᓚᒋᑦ.”
36ᑕᕝᕙ ᔩᓱᓯᐅᑉ ᐃᓕᓐᓂᐊᖅᑎᓂ ᐃᓚᒋᓪᓗᒋᑦ ᒋᑦᓴᒪᓂᒧᐊᖅᐳᑦ, ᐃᓕᓐᓂᐊᖅᑎᓂᓗ ᐅᖃᐅᑎᕔᑦ, “ᑕᕝᕙᓂ ᐃᒃᓯᕙᒋᑦᓯ, ᐊᕗᖓ ᖃᓂᑦᑐᒧᑦ ᑐᒃᓯᐊᕆᐊᖅᑐᕐᖕᓂᐊᕋᒪ.” 
37ᐅᑯᐊᓗ ᐃᓚᒋᓚᐅᖅᐰᑦ ᐲᑦᑐᕉᓯ ᔨᐱᑎᐅᓪᓗ ᐃᕐᖕᓂᖏᒃ ᒪᕐᕉᒃ, ᑕᕝᕙ ᔩᓱᓯ ᕿᒃᓵᖕᓂᕐᖕᒧᑦ ᐊᖏᔪᖅᔪᐊᒧᑦ ᐅᖁᒤᒃᓴᕐᖕᓂᕐᖕᒧᓪᓗ ᑎᑭᑕᐅᓕᖅᐳᖅ. 
38ᐃᓚᒋᔭᓂᓗ ᐅᖃᐅᑎᕔᑦ, “ᐃᓗᒃᑯᑦ ᐊᖏᔪᒥᒃ ᐅᖁᒤᒃᓴᕐᖕᓂᕐᖕᒧᑦ ᑎᑭᑕᐅᒐᒪ, ᐊᒡᓛᑦ ᑐᖁᑐᐃᓐᓇᕆᐊᖃᖅᑑᔮᓕᕋᒪ; ᑕᕝᕙᓃᒋᑦᓯ ᖃᐅᔨᓴᖃᑎᒋᓗᖓ.”
39ᑕᐅᕗᓐᖓᒃᑲᓐᓂᑐᐃᓐᓇᖅᓗᓂ ᒪᓂᖅᑲᒧᑦ ᐹᒻᒪᒃᓗᓂ ᑐᒃᓯᐊᓕᖅᐳᖅ, “ᐊᑖᑖᒃ, ᐊᔪᕐᖕᓇᖏᑉᐸᑦ, ᐅᓇ ᐃᒥᐅᑦ ᐅᕙᓐᓂᑦ ᐲᓚᐅᕈᒃ! ᐊᑐᖅᓗᒍ ᑭᓯᐊᓂᐅᒃᐸᑦ, ᐱᔪᒪᔭᕋᐅᖏᑦᑐᖅ, ᐱᔪᒪᔧᓪᓕ ᐊᑐᕈᒃ.”
40ᐃᓕᓐᓂᐊᖅᑎᒥᓄᓪᓗ ᐱᖓᓱᓄᑦ ᐅᑎᕋᒥ; ᓯᓂᒃᑐᓪᓗ ᐅᐸᒃᐰᑦ; ᐲᑦᑐᕉᓯᓗ ᐅᖃᐅᑎᕚ, “ᖃᐅᔨᓴᖃᑎᒋᔪᓐᓇᓐᖏᓚᑦᓯᓐᖔ? ᐊᑕᐅᓯᕐᖕᒥᖑᓐᓃᑦ ᐃᑲᕐᕋᒥᒃ? 
41ᖃᐅᔨᓴᕆᓯ ᑐᒃᓯᐊᖅᓗᓯᓗ ᐆᒃᑐᖅᓗᒃᑕᐅᓂᕐᖕᒧᑦ ᑎᑭᖁᓇᓯ; ᐊᓂᕐᖕᓂᖅ ᐱᔪᒪᑦᓯᐊᕋᓗᐊᖅᐳᖅ, ᑎᒥᓕ ᓴᓐᖐᑉᐳᖅ.”
42ᓱᓕ ᐂᑉᐸᖓᓂᒃ, ᔩᓱᓯ ᑐᒃᓯᐊᕆᐊᖅᑐᒃᑲᓐᓂᖅᐳᖅ ᐅᖃᖅᓗᓂ, “ᐊᑖᑖᒃ, ᐅᓇ ᐃᒥᐅᑦ ᐅᕙᓐᓂᑦ ᐲᕈᓐᓇᖏᑉᐸᑦ ᐃᒥᖅᓗᒍ ᑭᓯᐊᓂᐅᒃᐸᑦ, ᐱᔪᒪᔧᑦ ᐊᑐᖅᑕᐅᓕ.” 
43ᐃᓚᒥᓄᓪᓗ ᐅᑎᕐᖕᒥᒐᒥ; ᓯᓂᒃᑐᓪᓗ ᐅᐸᒃᐰᑦ; ᐊᒡᓛᑦ ᐅᐃᓴᔪᓐᓁᓪᓕᓚᐅᕐᖕᒪᑕ ᐅᐃᕐᖓᕐᖕᓂᕐᖕᒧᑦ.
44ᑕᕝᕙ ᕿᒪᒃᑭᓪᓗᒋᑦ, ᐱᖓᔪᖓᓐᓂᒃ ᑐᒃᓯᐊᕆᐊᖅᑐᕆᕗᖅ, ᐅᖃᐅᓯᕐᖕᓂᒃ ᑖᒃᑯᓂᖓᑦᓮᓐᓇᖅ ᐊᑐᖅᓗᓂ. 
45ᑕᕝᕙ ᑭᖑᓂᖓᒍᑦ ᐃᓕᓐᓂᐊᖅᑎᒥᓄᑦ ᐅᑎᕋᒥ ᐅᖃᐅᑎᕔᑦ, “ᓱᓕ ᓯᓂᒃᐱᓰ? ᑕᕾᖅᓯᖅᓗᓯᓗ? ᑕᑯᒋᑦ, ᐃᑲᕐᕋᖅ ᓇᓪᓕᐅᑎᕗᖅ; ᐃᓅᑉ ᐃᕐᖕᓂᖓᑕ ᐱᔭᐅᒃᑲᖅᑕᐅᕕᖓ ᐃᓄᖕᓄᑦ ᐊᔪᖅᑐᓕᔪᓄᑦ ᑐᓂᔭᐅᖁᓪᓗᒍ. 
46ᒪᑭᓪᓗᓯ, ᐱᓱᓕᖅᑕ; ᑕᑯᒋᑦ, ᐊᖑᑦ ᐅᕙᓐᓂᒃ ᐱᔭᐅᒃᑬᔪᖅ ᑎᑭᓕᖅᐳᖅ.”
47ᔩᓱᓯᓕ ᓱᓕ ᐅᖃᓪᓚᒃᑎᓪᓗᒍ, ᔫᑕᓯ ᐃᓕᓐᓂᐊᖅᑏᑦ 12-ᑦ ᐃᓚᖓᑦ, ᑎᑭᑉᐳᖅ, ᐃᓚᖃᖅᓗᓂ ᐃᓄᒐᓴᒡᔪᐊᓂᒃ ᓱᒋᐅᓯᔭᖅᑐᓂᒃ ᓴᕕᒡᔪᐊᓂᒃ ᐊᓇᐅᑕᓂᒡᓗ, ᑎᓕᔭᐅᓯᒪᔪᓂᒃ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᖏᓐᓄᑦ, ᔫᑎᓪᓗ ᐊᖓᔪᖅᑳᖏᓐᓄᑦ. 
48ᐱᔭᐅᑬᔫᓪᓗ ᐃᓄᒐᓴᒡᔪᐊᑦ ᖃᐅᔨᑦᔪᑎᒃᓴᖏᓐᓂᒃ ᐅᖃᐅᑎᓯᒪᕔᑦ, “ᐊᖑᑦ ᑯᓂᖕᓂᐊᖅᑕᕋ, ᑖᓐᓇᐅᓂᐊᖅᐳᖅ ᐱᔪᒪᔭᓯ; ᑖᓐᓇ ᑎᒍᓂᐊᖅᐸᓯ!”
49ᔫᑕᓯᓗ ᔩᓱᓯᒧᑦ ᑐᕅᓐᓇᖅᓗᓂ ᐅᖃᐅᑎᕚ, “ᕌᑉᐰ, ᓮᒻᒪᖅᑎᑕᐅᒋᑦ!” ᐃᕿᓪᓗᒍᓗ ᑯᓂᒃᐹ.
50ᔩᓱᓯᐅᑉ ᑭᐅᕚ, “ᐃᓚᓐᓇᕆᔮᒃ,+ ᐱᔭᕆᐊᖃᖅᑕᕐᖕᓂᒃ ᐱᓕᕆᑦ.” ᑕᕝᕙ ᐊᖑᑎᑦ ᐅᐸᒍᑎᓪᓗᑎᒃ ᔩᓱᓯ ᑎᒍᕚᑦ, ᐊᑦᓱᖏᖅᓗᒍᓗ. 
51ᔩᓱᓯᐅᓪᓕ ᐃᓚᒋᔭᖏᑕ ᐃᓚᖓᑦ ᓴᕕᒡᔪᐊᕐᖕᒥᒃ ᐊᒧᓯᓪᓗᓂ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᒻᒪᕆᖓᑦᑕ ᐱᔨᖓ ᓯᐅᑎᖓᒍᑦ ᐅᓕᒪᖅᐹ, ᓯᐅᑎᖓᓗ ᓇᑲᓪᓗᓂᐅᒃ. 
52ᑕᕝᕙ ᔩᓱᓯᐅᑉ ᐅᖃᐅᑎᕚ, “ᓴᕕᒡᔪᐊᑦ ᐴᖓᓄᑦ ᐅᑎᖅᑎᓕᕈᒃ; ᓴᕕᒡᔪᐊᕐᖕᒥᒃ ᐊᑐᖅᑐᓕᒫᑦ ᓴᕕᒡᔪᐊᕐᖕᒧᑦ ᑐᖁᓂᐊᖅᐳᑦ. 
53ᖃᐅᔨᒪᓐᖏᓚᑏᑦ? ᐊᑖᑕᒐ ᐃᑲᔪᖅᑕᐅᔪᒪᓗᖓ ᐅᖃᐅᑎᒍᒃᑯ, ᑕᕝᕔᓐᓇᖅ ᑎᓕᓯᔪᓐᓇᖅᐳᖅ ᐂᖏᓖᓂᒃ 12-ᓕᖃᖓᔪᓂᒃ ᓕᑦᔭᓐᓂᒃ+ ᐅᓄᕐᖕᓂᖅᓴᐅᔪᓂᒃ. 
54ᑍᒤᑎᑦᓯᒍᒪᓕ, ᖃᓄᖅ ᒎᑎᐅᑉ ᐅᖃᐅᓯᖏᑦ ᓇᓚᐅᑦᓯᒐᔭᖅᐹᑦ, ᑕᒪᓐᓇ ᐱᓂᐊᕐᖕᓂᕆᔭᐅᔪᖅ ᑍᒤᑦᓴᕆᐊᖃᕐᖕᓂᕋᖅᓗᒍ ᐅᖃᖅᓯᒪᔪᑦ?”
55ᑕᕝᕙ ᔩᓱᓯ ᐅᖃᖅᐳᖅ ᐃᓄᒐᓴᒡᔪᐊᓄᑦ, “ᓴᕕᒡᔪᐊᓕᔭᖅᓗᓯ ᐊᓇᐅᑕᓕᔭᖅᓗᓯᓗ ᐅᕙᓐᓄᑦ ᕾᔭᕆᐊᖃᖅᐱᓰ? ᑎᒍᔭᐅᖁᓪᓗᖓ, ᐱᕋᔭᒃᓯᒪᔪᐊᓗᒃᑎᑐᑦ ᑍᒤᑦᑑᑎᓪᓗᖓ, ᖃᐅᑕᒫᑦ ᑐᒃᓯᐊᖅᕕᒡᔪᐊᕐᖕᒥ ᐃᒃᓯᕚᖅᓗᖓ ᐊᔪᕆᖅᑐᐃᖃᖅᑕᓚᐅᖅᐳᖓ, ᑎᒍᖃᑦᑕᓚᐅᓐᖏᓚᑦᓯᓐᖓᓗ. 
56ᑕᒪᒃᑯᐊᓕᒫᑦ ᐱᓂᐊᕐᖕᓂᐅᕗᑦ, ᐱᔪᖃᓛᖅᑐᒥᒃ ᒎᑎᐅᑉ ᐅᖃᖅᑎᖏᑕ ᐅᖃᐅᓯᕆᓚᐅᖅᑕᖏᑦ ᓇᓚᐅᑦᓯᑎᑕᐅᖁᓪᓗᒋᑦ.” ᐃᓕᓐᓂᐊᖅᑎᓕᒫᖏᑦᑕᓕ ᔩᓱᓯ ᕿᒪᑉᐹᑦ ᕿᒫᓪᓗᑎᒡᓗ.
57ᑕᕝᕙ ᔩᓱᓯᒥᒃ ᑎᒍᓯᔪᑦ ᑬᐊᐹᓯᐅᑉ ᐃᒡᓗᖓᓄᐊᕈᑦᔨᕗᑦ ᔩᓱᓯᒥᒃ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᒻᒪᕆᖓᓄᑦ, ᑕᕝᕙᓂ ᐱᖁᔭᓂᒃ ᐃᓕᓮᔩᑦ, ᔫᑎᓄᓪᓗ ᐊᖓᔪᖅᑲᐅᔪᑦ ᑲᑎᓐᖓᖃᑎᒌᖕᒪᑕ. 
58ᐲᑦᑐᕉᓯᓕ ᐅᖓᓯᒋᔮᓃᓪᓗᓂ ᒪᓕᒃᐳᖅ, ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᒻᒪᕆᖓᑕ ᐃᒡᓗᖓᑕ ᐊᕙᓗᐊᑕ ᐃᓗᐊᓄᑦ ᑎᑭᓪᓗᓂ, ᑕᕝᕗᓐᖓᓗ ᑎᑭᓐᓇᒥ ᑲᒪᔨᓄᑦ ᐃᒃᓯᕙᖃᑕᐅᓕᖅᐳᖅ, ᖃᐅᔨᓴᕋᓱᐊᖅᓗᓂ ᔩᓱᓯ ᖃᓄᐃᓕᐅᖅᑕᐅᓂᐊᕐᖕᒪᖔᑦ. 
59ᑐᓂᕐᕈᓯᖅᑎᑦᓯᔩᓪᓕ ᐊᖓᔪᖅᑳᖏᑦ ᑲᑎᒪᔨᖅᔪᐊᓕᒫᓪᓗ ᓴᒡᓗᓪᓗᑎᒃ ᐱᑦᔪᑎᒃᓴᖅᓯᐅᕋᓱᐊᖅᐳᑦ ᔩᓱᓯᒥᒃ ᑐᖁᑕᐅᑎᑦᓯᔪᒪᓪᓗᑎᒃ; 
60ᓇᓂᓯᔪᓐᓇᓐᖏᓚᓪᓕ ᐱᑦᔪᑎᒃᓴᒥᖕᓂᒃ, ᐅᓄᖅᑐᓪᓕ ᓴᒡᓗᓪᓗᑎᒃ ᐅᖃᕋᓱᖃᑦᑕᕋᓗᐊᖅᐳᑦ, ᓇᓂᓯᔪᓐᓇᕋᑎᒡᓕ ᐱᑦᔪᑎᒃᓴᓪᓚᕆᖕᒥᒃ. ᑭᖑᓪᓕᖅᐹᒥᒡᓕ ᐃᓅᒃ ᒪᕐᕉᒃ ᑕᒪᐅᓐᖓᕆᕗᒃ 
61ᐅᖃᖅᓗᑎᒡᓗ, “ᐅᓇ ᐊᖑᑦ ᐅᖃᓚᐅᖅᑐᖅ, ‘ᒎᑎᐅᑉ ᑐᒃᓯᐊᖅᕕᒃᔪᐊᖁᑎᖓ ᓯᖁᒥᑦᓱᓐᓇᖅᐸᕋ, ᐅᓪᓗᐃᓪᓕ ᐱᖓᔪᐊᓐᓂ ᓇᑉᐸᖅᑎᑦᓱᓐᓇᕆᕙᕋ ᐅᑎᖅᑎᓪᓗᒍ.’”
62ᑐᓂᕐᕈᓯᖅᑎᑦᓯᔩᓪᓗ ᐊᖓᔪᖅᑳᒻᒪᕆᖓ ᓂᑯᕕᓪᓗᓂ ᔩᓱᓯᒧᑦ ᐅᖃᖅᐳᖅ, “ᑕᒪᒃᑯᓄᖓ ᐸᓯᔭᐅᑦᔪᑎᒋᔭᕐᖕᓄᑦ ᑭᐅᑦᔪᑎᒃᓴᖃᓐᖏᓚᑏᑦ?” 
63ᔩᓱᓯᓕ ᓂᓪᓕᓐᖏᓚᖅ. ᑕᕝᕙ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᒻᒪᕆᖓᑦᑕ ᐅᖃᖅᕕᒋᒃᑲᓐᓂᖅᐹ, “ᒎᑎᐅᑉ ᑐᖁᓱᐃᑦᑑᑉ ᐊᑎᖓᓂ ᐅᖃᖁᓪᓚᕆᓕᖅᐸᒋᑦ, ᐅᖃᐅᑎᓚᐅᖅᑎᒍᑦ ᙭ᔅᑑᓯᐅᖕᒪᖔᖅᐱᑦ, ᒎᑎᐅᑉ ᐃᕐᖕᓂᖓ.”
64ᔩᓱᓯᐅᑉ ᑭᐅᕚ, “ᑕᕝᕙ ᐅᖃᕇᖅᐳᑎᑦ. ᑕᒪᑦᓯᓕ ᐅᖃᐅᑎᕙᑦᓯ, ᑕᒪᑐᒪ ᑭᖑᕐᖓᓂ ᐃᓅᑉ ᐃᕐᖕᓂᖓ ᑕᑯᔪᒫᖅᐸᓯ ᐱᔪᓐᓇᕐᖕᓂᐅᑉ ᑕᓕᖅᐱᐊᓂ ᐃᒃᓯᕙᔪᖅ, ᕿᓚᐅᓪᓗ ᓄᕗᔭᖏᑎᒍᑦ ᑎᑭᓕᖅᑎᓪᓗᒍ.”
65ᑕᕝᕙ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᒻᒪᕆᖓ ᑕᒪᑐᒥᖓ ᑐᓴᕋᒥ ᐊᓐᓄᕌᓂ ᐊᓕᒃᐰᑦ ᐅᖃᖅᓗᓂᓗ, “ᒎᑎᒥᒃ ᐅᖃᕐᖕᓂᖅᓘᑎᖃᖅᐳᖅ! ᖃᐅᔨᓯᒪᔪᒥᒃ ᑐᓴᒃᑲᓐᓂᕆᐊᖃᕈᓐᓃᖅᐳᒍᑦ, ᑕᕝᕙ ᑐᓵᕋᑖᖅᐸᓯ ᒎᑎᒥᒃ ᐅᖃᕐᖕᓂᖅᓘᑦᔨᑎᓪᓗᒍ. 
66ᖃᓄᖅᓕ ᐃᓱᒪᕕᓰ?”
67ᑕᕝᕙ ᔩᓱᓯ ᑮᓇᖓᒍᑦ ᑎᕝᕗᓗᒃᐹᑦ, ᑎᒡᓗᒡᓗᒍᓗ; ᐃᓚᖏᑕᓕ ᑮᓇᖓᒍᑦ ᐸᑎᒃᐹᑦ, 
68ᐅᖃᐅᑎᓪᓗᒍᓗ, “ᓇᓚᐅᑦᑕᓕᖅᑎᒍᑦ ᙭ᔅᑑᓰ! ᑭᓇᒨᑦ ᑎᒡᓗᒡᑕᐅᕖᑦ!”
69ᐲᑦᑐᕉᓯᓕ ᐃᒃᓯᕙᓚᐅᖅᐳᖅ ᑐᓂᕐᕈᓯᖅᑎᑦᓯᔩᑦ ᐊᖓᔪᖅᑳᒻᒪᕆᖓᑦᑕ ᐃᒡᓗᖓᑕ ᐊᕙᓗᐊᑕ ᐃᓗᐊᓂ. ᑐᓂᕐᕈᓯᖅᑎᑦᓯᔩᓪᓗ ᐊᖓᔪᖅᑳᒻᒪᕆᖓᑕ ᐱᔨᑲᑖᖓᑕ ᐊᕐᖕᓇᐅᑉ ᐅᐸᒃᓗᓂᐅᒃ ᐅᖃᐅᑎᕚ, “ᐃᕝᕕᑦᑕᐅᖅ ᔩᓱᓯ ᒐᓕᓕᐊᒥᐅᖅ ᐃᓚᒋᓚᐅᖅᐸᑦ.”
70ᑖᒃᑯᐊᓕ ᑕᕝᕙᓃᑦᑐᓕᒫᑦ ᑐᓵᑎᓪᓗᒋᑦ, ᐲᑦᑐᕉᓯ ᖃᐅᔨᒪᖏᓐᓂᕋᖅᐳᖅ, ᐅᖃᖅᓗᓂ, “ᖃᐅᔨᒪᓐᖏᓚᖓ ᐅᖃᐅᓯᕆᔭᕐᖕᓂᒃ.” 
71ᑕᕝᕙᓐᖓᓪᓕ ᐊᓂᓕᖅᑎᓪᓗᒍ, ᐱᔨᑲᑖᑦᑕᐅᖅ ᐊᕐᖕᓇᐅᑉ ᐅᖃᖅᑲᐅᔫᑉ ᐊᓯᐊᑕ ᑕᑯᒐᒥᐅᒃ, ᖃᓂᒋᔭᒥᓃᑦᑐᓄᑦ ᐅᖃᖅᐳᖅ, “ᐅᓇ ᔩᓱᓯᒥᒃ ᓈᓴᕇᑎᒥᐅᒥᒃ ᐃᓚᖃᓚᐅᖅᑐᖅ.”
72ᐲᑦᑐᕉᓯᓕ ᖃᐅᔨᒪᖏᓐᓂᕋᖅᓗᓂ ᐅᖃᕆᕗᖅ, “ᓱᓕᑦᓯᐊᖅᐳᖓ ᐊᖑᑦ ᑖᓐᓇ ᖃᐅᔨᒪᖏᒻᒪᕆᒃᐸᕋ!”
73ᐊᑯᓂᐅᓗᐊᖅᑎᓐᓇᒍ ᓇᖏᖅᑐᑦ ᐃᓚᖓᑦᑕ ᐲᑦᑐᕉᓯ ᐅᐸᒃᓗᒍ, ᐅᖃᐅᑎᕚ, “ᑖᒃᑯᓇᖓᑦ ᐃᓚᒋᔭᐅᕗᑎᑦ, ᐅᖃᓪᓚᐅᓯᖅᐱᑦ ᓇᓗᓁᓕᖕᒪᑎᑦ!”
74ᑕᕝᕙ ᐲᑦᑐᕉᓯ ᐅᖃᓕᖅᐳᖅ, ᐅᖃᕕᒐᓱᐊᖅᓗᓂ, “ᓱᓕᓪᓚᕆᒃᐳᖓ ᒎᑎᐅᑉ ᓱᒋᐊᕐᖕᓂᐊᖅᐹᖓ ᓱᓕᖏᒃᑯᒪ! ᐅᓇ ᐊᖑᑦ ᖃᐅᔨᒪᖏᑦᓯᐊᖅᑕᕋ!”
75ᐲᑦᑐᕉᓯᓗ ᐃᖅᑬᓕᖅᐳᖅ ᔩᓱᓯᐅᑉ ᐅᖃᐅᑎᓚᐅᕐᖕᒪᒍ, “ᐊᖑᑎᕕᐊᖅ ᓂᓪᓕᖅᑳᖅᑎᓐᓇᒍ, ᐱᖓᓱᐃᖅᑐᖅᓗᑎᑦ ᖃᐅᔨᒪᖏᓐᓂᕋᓛᖅᐸᕐᖕᒪ.” ᐲᑦᑐᕉᓯᓗ ᑕᕝᕙᓐᖓᑦ ᐊᓂᓪᓗᓂ, ᕿᐊᕕᒡᔪᐊᓕᖅᐳᖅ ᕿᒃᓵᖕᓂᕐᖕᒧᑦ.
