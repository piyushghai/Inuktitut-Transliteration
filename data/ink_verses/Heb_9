1ᐊᖏᖃᑎᒌᖕᓂᖅ ᓯᕗᓪᓕᖅ ᐱᖁᔭᖃᓚᐅᖅᐳᖅ ᐱᔨᑦᓯᕐᖕᓂᕐᖕᒧᑦ ᓴᓇᔭᐅᓯᒪᔪᒥᒡᓗ ᐃᑦᔪᕐᖕᓁᑦᑐᕕᖕᒥ ᐱᔨᑦᓯᖅᕕᒃᑕᖃᖅᓗᓂ. 
2ᑐᐱᖅ ᓇᑉᐸᖅᑕᐅᓚᐅᖅᐳᖅ. ᓯᓚᓪᓕᕐᖕᒥᓗ ᓇᓂᕈᐊᖃᖅᕕᖃᖅᓗᓂ, ᓵᑕᖃᖅᓗᓂᓗ ᓂᐊᖂᔭᓄᑦ ᐃᑦᔪᕐᖕᓁᑎᑕᐅᓯᒪᔪᓄᑦ ᐃᓂᒃᓴᒥᒃ; ᑕᒪᓐᓇᓗ ᑍᔭᐅᕗᖅ ᐃᑦᔪᕐᖕᓁᑦᑐᕕᖕᒥᒃ. 
3ᑐᐱᐅᓪᓗ ᐃᓗᐊᓂ ᑖᓗᑕᖅᔪᐊᑉ ᐂᑉᐸᖓᑕ ᐅᖓᑖᓃᑦᑐᖅ ᐃᒡᓗᕈᓯᖅ ᑍᔭᐅᓪᓗᓂ ᐃᑦᔪᕐᖕᓁᓐᓂᖅᐹᒥᒃ. 
4ᑕᕝᕙᓂ ᒎᓗᒥᒃ ᑐᓂᕐᕈᓯᖅᕕᒃᑕᖃᖅᐳᖅ ᐃᓯᖅᓗᐊᕐᖕᓂᑎᑦᓯᕕᖕᒥᒃ ᑎᐱᑦᓯᐊᕆᒃᓴᐅᒥᒃ; ᐊᖏᖃᑎᒌᒍᑏᓪᓗ ᐃᓂᖓ ᐃᒃᓯᖅᕕᒃ ᓯᓚᑉᐱᐊᖃᖅᐳᖅ ᒎᓗᒥᒃ. ᐃᓗᐊᓂᓗ ᒎᓗᒥᒃ ᐃᒥᖃᐅᑎᑕᖃᖅᐳᖅ ᒫᓇᒥᒃ ᐃᓗᓕᓕᖕᒥᒃ, ᐂᕈᓂᐅᓪᓗ ᐊᔭᐅᑉᐱᐊᖓ ᐱᕈᖅᕕᐅᓯᒪᔪᖅ ᐅᖃᐅᔭᕐᖕᓂᒃ, ᐅᔭᕌᒡᓗ ᓵᑦᑐᔮᒃ ᐊᖏᖃᑎᒌᒍᑎᖕᓂᒃ ᑎᑎᕋᖅᕕᒋᓯᒪᔫᒃ ᐃᓗᐊᓃᒃᑭᓪᓗᑎᒃ. 
5ᐃᒃᓯᖅᕕᐅᓪᓗ ᖁᓛᓂ ᓯᕈᐱᓐᖑᐊᖃᖅᐳᖅ ᐃᓴᕈᓖᖕᓂᒃ ᓂᖅᑐᕐᖕᓇᖅᑑᑉ ᓇᓗᓁᒃᑯᑕᖏᖕᓂᒃ, ᐃᓴᕈᖏᒡᓗ ᐃᓵᖓᓪᓗᑎᒃ ᐃᒃᓯᖅᕕᐅᑉ ᖁᓛᓂ ᓴᖅᑭᑎᑦᓯᔫᒃ ᐊᔪᕐᖕᓃᑦ ᐃᓱᒪᒋᔭᐅᔪᓐᓁᖅᑕᐅᓂᖏᓐᓂᒃ. ᒫᓐᓇᓕ ᑕᒪᒃᑯᐊ ᐊᑐᓂᑦ ᑐᑭᓯᓇᖅᓯᑎᓐᓇᓱᒡᓗᒋᑦ ᐅᖃᐅᓯᕆᔭᕆᐊᖃᓐᖏᓚᕗᑦ.
6ᑕᒪᒃᑯᐊ ᑍᒫᒃ ᐋᖅᑭᒃᑕᐅᓯᒪᓚᐅᖅᐳᑦ, ᖃᐅᑕᒫᑦ ᑐᓂᕐᕈᓯᖅᑎᑦᓯᔩᑦ ᑐᐱᕐᖕᒧᐊᖅᐸᓚᐅᖅᐳᑦ ᓯᓚᑖᓃᓐᓂᖅᓴᒧᑦ ᐱᓇᓱᐊᒐᒃᓴᒥᖕᓂᒃ ᐱᓇᓱᐊᖅᓗᑎᒃ, 
7ᑐᓂᕐᕈᓯᖅᑎᑦᓯᔩᓪᓕ ᐊᖓᔪᖅᑳᖓᑦ ᑭᓯᒥ ᑐᐱᐅᑉ ᐃᓗᐊᓃᓐᓂᖅᐹᒧᐊᖅᐸᓚᐅᖅᐳᑦ, ᐊᕐᕌᒍᒥ ᐊᑕᐅᓯᐊᖅᓗᓂ, ᐊᐅᖕᒥᒃ ᓇᒃᓴᖅᓗᓂ, ᒎᑎᒧᑦ ᑐᓂᕐᕈᑎᒋᓪᓗᒋᑦ ᐃᒻᒥᓂᒃ ᐱᑦᔪᑎᒋᓪᓗᓂ ᐃᓄᐃᓪᓗ ᖃᐅᔨᒪᓇᑎᒃ ᐊᔪᖅᑐᓕᓂᖏᑦ ᐱᓪᓗᒋᑦ. 
8ᐊᓂᕐᖕᓂᖅ ᐃᑦᔪᕐᖕᓁᑦᑐᖅ ᑐᑭᓯᓇᑦᓯᐊᖅᑐᒥᒃ ᓇᓗᓁᖅᓯᕗᖅ ᐃᑦᔪᕐᖕᓁᓐᓂᖅᐹᒧᑦ ᓱᓕ ᐊᖅᑯᑎᒃᓴᖅ ᐊᖕᒪᖅᑕᐅᓯᒪᓚᐅᖏᒻᒪᑦ, ᑐᐱᐅᑉ ᓯᓚᑖᓂ ᐊᕙᓗᓕᐅᖅᓯᒪᔪᖅ ᓱᓕ ᐊᑐᖅᑕᐅᑎᓪᓗᒍ. 
9ᑕᒪᓐᓇᓗ ᓇᓗᓁᒃᑯᑕᐅᕗᖅ ᐅᓪᓗᒥᐅᔪᒧᑦ, ᓇᓗᓁᖅᓯᓪᓗᑎᒃ ᑐᓂᕐᕈᑏᑦ ᑐᖁᑦᓯᓗᑎᒡᓗ ᑐᓂᕐᕈᑕᐅᔪᑦ ᓮᒻᒪᖅᑎᑦᓯᔪᓐᓇᖏᒻᒪᑕ ᐱᔨᑦᓯᖅᑐᑦ ᐃᓱᒪᖏᓐᓂᒃ. 
10ᓂᕿᓄᑦ ᑍᒤᓕᐅᕆᐊᖃᓚᐅᖅᐳᑦ ᐃᒥᒃᓴᒧᓪᓗ ᓱᓇᑐᐃᓐᓇᕐᖕᓂᒡᓗ ᐊᑦᔨᒌᖏᑦᑐᓂᒃ ᓴᓗᒻᒪᖅᑕᐅᑦᔪᑎᒃᓴᒧᑦ ᐱᐅᓯᕆᔭᐅᔪᑦ ᒪᓕᒃᑕᐅᓚᐅᖅᐳᑦ ᓄᑖᖅ ᐋᖅᑭᒋᐊᖅᑕᐅᔪᒫᖅᑐᖅ ᐊᑐᓕᓚᐅᖏᓐᓂᖓᓂ.
11᙭ᔅᑑᓯᓕ ᑎᑭᑦᑕᕇᖅᓯᒪᕗᖅ ᑐᓂᕐᕈᓯᖅᑎᑦᓯᔨᓄᑦ ᐊᖓᔪᖅᑲᐅᓪᓗᓂ ᐱᐅᔪᓪᓗ ᑕᒪᒃᑯᐊ ᑕᒫᓃᓕᕇᖅᐳᑦ, ᑐᐱᕐᖕᒥᓗ ᐱᓇᓱᐊᕐᖕᓂᖓ ᓈᒻᒪᖕᓂᖅᓴᐅᓪᓗᓂ ᐋᖅᑭᑦᓯᐊᖅᓯᒪᓂᖅᓴᐅᕗᖅ ᑐᐱᖅᓗ ᑖᓐᓇ ᐃᓄᖕᒧᑦ ᓴᓇᔭᐅᓯᒪᓐᖏᓚᖅ, ᐃᒫᒃ, ᑕᒫᓃᑦᑐᑐᑦ ᓴᓇᔭᐅᓯᒪᓐᖏᓚᖅ. 
12᙭ᔅᑑᓯᓕ ᐃᑦᔪᕐᖕᓁᓐᓂᖅᐹᒧᑦ ᐃᑎᕋᒥ ᐊᑕᐅᓯᐊᖅᓗᓂ ᑕᒤᓐᓄᑦ ᓈᒻᒪᒃᓯᔪᒥᒃ ᐃᑎᓚᐅᖅᐳᖅ; ᒎᑦᓯᐅᓪᓗ ᓄᕐᕋᐅᔮᖅᑑᓪᓘᓐᓃᑦ ᐊᐅᖓᓂᒃ ᓇᒃᓴᓚᐅᓐᖏᓚᖅ ᓇᖕᒥᓂᖅᓕ ᐊᐅᖕᒥᓂᒃ ᓇᒃᓴᓚᐅᖅᐳᖅ, ᐃᓱᖃᖏᑦᑐᒧᑦ ᐱᐅᓕᔭᐅᕕᒃᓴᒥᒃ ᐱᓂᐊᕈᑦᔨᓪᓗᓂ. 
13ᒎᑦᓯᐅᑉ ᐃᒻᒧᓕᐅᖅᑏᓪᓗ ᐊᖑᓴᓪᓗᖓᑕ ᐊᐅᖏᓐᓄᑦ ᓄᕋᐅᔮᖅᑑᓪᓗ ᐊᖅᔭᓕᐅᕐᖕᓂᖏᓐᓄᑦ ᐃᓄᐃᑦ ᐅᒃᐱᕐᖕᓂᒃᑯᑦ ᐃᑦᔪᕐᖕᓇᖅᑐᑦ ᑲᓐᖔᑎᕆᕕᐅᕙᓚᐅᖅᐳᑦ ᐃᑦᔪᕐᖕᓁᑎᑕᐅᓪᓗᑎᒃ ᑕᑯᒃᓴᐅᔪᒃᑯᑦ ᓴᓗᒻᒪᖅᓴᖅᑕᐅᓂᕐᖕᒥᒍᑦ. 
14ᐊᖏᓂᖅᓴᒻᒪᕆᐊᓗᖕᒥᒡᓕ ᑕᕝᕙ, ᙭ᔅᑑᓯᐅᑉ ᐊᐅᖓ, ᐊᓂᕐᖕᓂᒃᑯᑦ ᐃᓱᖃᖏᑦᑐᒃᑯᑦ ᐃᒻᒥᓂᒃ ᑐᓂᕐᕈᑕᐅᑎᓚᐅᖅᐳᖅ ᐸᓯᔭᒃᓴᐅᓂᖃᖏᑦᑑᓪᓗᓂ ᒎᑎᒧᑦ, ᑖᑦᓱᒪ ᐃᓱᒪᕗᑦ ᓴᓗᒻᒪᖅᐰᑦ ᐱᓂᐊᕐᖕᓂᕐᖕᓂᑦ ᑐᖁᒧᑦ ᑕᓯᐅᖅᓯᔪᓂᑦ, ᒎᑎᒥᒃ ᑐᖁᓱᐃᑦᑐᒥᒃ ᐱᔨᑦᓯᕈᓐᓇᖁᓪᓗᑕ.
15ᑕᒪᓐᓇ ᐱᑦᔪᑎᒋᓪᓗᒍ ᙭ᔅᑑᓯ ᐊᖅᑯᓵᒐᐅᕗᖅ ᐊᖏᖃᑎᒌᒍᑎᒧᑦ ᓄᑖᒧᑦ, ᑖᒃᑯᐊ ᕾᖁᔭᐅᔪᑦ ᐊᖏᕈᑕᐅᒪᔪᒥᒃ ᐃᓱᖃᖏᑦᑐᒧᑦ ᑭᖑᕐᖑᑦᔨᖁᓪᓗᒋᑦ; ᒫᓐᓇᓕ ᑐᖁᒥᒍᑦ ᐱᐅᓕᔭᐅᑦᔪᑎᒃᓴᐅᓕᖅᐳᖅ ᐊᔪᕐᖕᓂᕐᖕᒥᑦ ᕿᓚᕈᑦᔮᖅᓯᖅᑯᓪᓗᒍ ᐊᑐᓚᐅᖅᑕᖏᓐᓂᑦ ᐊᖏᖃᑎᒌᖕᓂᕐᖕᒥ ᓯᕗᓪᓕᕐᖕᒥ.
16ᑐᖁᔪᖃᖅᐸᑦ ᐱᔭᐅᔪᒃᓴᖁᑕᐅᔪᑦ, ᐱᖁᑎᓕᐅᑉ ᐱᑖᕆᔭᐅᖁᓯᒪᔭᖏᑦ ᐱᔭᐅᔪᓐᓇᑯᓪᓗᒋᑦ ᐋᖅᑮᔪᕕᓂᐅᑉ ᑐᖁᓪᓚᕆᖕᓂᖓ ᓴᖅᑭᑎᑕᐅᔭᕆᐊᖃᖅᐳᖅ, 
17ᑐᖁᔪᖃᖅᐸᑦ ᐱᔭᐅᔪᒃᓴᖅ ᐊᑐᓕᑍᓐᓇᕐᖕᒪᑦ ᐋᖅᑮᔪᕕᓂᖅ ᑭᓯᐊᓂ ᑐᖁᖕᒪᑦ; ᑐᖁᒍᓂ ᐱᔭᐅᔪᒃᓴᒥᒃ ᐋᖅᑮᓯᒪᔪᖅ ᐃᓅᑎᓪᓗᒍ ᐊᖏᕈᑎᒋᓯᒪᔭᖓ ᐊᑐᕈᓐᓇᓐᖏᓚᖅ. 
18ᑍᒤᒻᒪᑦ ᐊᖏᖃᑎᒌᖕᓂᖅ ᓯᕗᓪᓕᖅ ᐊᒡᓛᑦ ᐊᑐᕈᓐᓇᓚᐅᓐᖏᓚᖅ ᐊᐅᖕᒥᒃ ᐊᑐᓐᖏᑐᐊᕈᓂ. 
19ᒨᓯᓯᐅᑉ ᐱᖁᔭᑦ ᑕᒪᕐᖕᒥᒃ ᐃᓄᖕᓄᑦ ᐊᑐᐊᕇᕋᒥᒋᑦ ᓄᕐᕋᐅᔭᐅᑉ ᒎᑦᓯᐅᓪᓗ ᐊᐅᖏᓐᓂᒃ ᐱᓪᓗᓂ, ᐃᒪᕐᖕᒥᒃ ᐃᓚᓪᓗᒋᑦ ᑖᒃᑯᐊ ᐱᖁᔧᑦ ᑎᑎᕋᖅᓯᒪᔪᑦ ᓯᖅᐸᖅᓴᓚᐅᖅᐰᑦ ᐃᓄᐃᓪᓗ ᑕᒪᕐᖕᒥᒃ, ᕼᐃᓴᑉᓂᒃ ᒥᖅᑯᕐᖕᓂᒡᓗ ᐊᐅᐸᖅᑐᓂᒃ ᐊᑐᖅᓗᓂ. 
20ᐅᖃᖅᓗᓂ, “ᐅᓇ ᑕᕝᕙ ᐊᐅᒃ ᐊᖏᖃᑎᒌᖕᓂᕐᖕᒥᒃ ᓇᓗᓁᖅᓯᔪᖅ ᒎᑎᐅᑉ ᐊᑐᖅᑕᐅᖁᔭᖏᓐᓂᒃ ᐃᓕᑦᓯᓐᓄᑦ.” 
21ᑍᒫᑦᓮᓐᓇᖅᑕᐅᖅ ᐊᐅᖕᒧᑦ ᓯᖅᐸᖅᓴᓚᐅᖅᐰᑦ ᑐᐱᖅ ᑐᒃᓯᐊᖅᑎᓪᓗᒋᓪᓗ ᐱᖁᑏᑦ ᐊᑐᖅᑕᐅᕙᒃᑐᓕᒫᑦ. 
22ᐃᓛᒃ, ᐱᖁᔭᖅ ᒪᓕᒡᓗᒍ ᑕᒪᑦᓯᐊᑲᓵᖏᑦ ᐊᐅᖕᒧᑦ ᓴᓗᒻᒪᖅᑕᐅᕗᑦ, ᐊᐅᒡᓗ ᑯᕕᔭᐅᓐᖏᑐᐊᖅᐸᑦ ᐊᔪᕐᖕᓃᑦ ᐃᓱᒪᒋᔭᐅᔪᓐᓁᕈᓐᓇᓐᖏᓚᑦ.
23ᑕᒪᒃᑯᐊ ᕿᓚᖕᒦᑦᑐᓄᑦ ᐊᑦᔨᒋᔭᐅᔪᑦ ᓴᓗᒻᒪᖅᑕᐅᔭᕆᐊᖃᓚᐅᖅᐳᑦ ᑕᒪᒃᑯᑎᒎᓇᖅ, ᕿᓚᖕᒦᑦᑐᓪᓕ ᑐᓂᕐᕈᓯᕈᑕᐅᔭᕆᐊᖃᖅᐳᑦ ᐱᐅᓂᖅᓴᒥᒃ ᑕᒪᒃᑯᓇᖓᑦ ᑐᓂᕐᕈᑕᐅᕙᒃᑐᓂᑦ. 
24᙭ᔅᑑᓯ ᐃᑎᓚᐅᖅᐳᖅ, ᐃᑦᔪᕐᖕᓁᑦᑐᕕᖕᒧᑦ ᐊᒡᒐᓄᑦ ᓴᓇᔭᐅᓯᒪᖏᑦᑐᒧᑦ, ᕿᓚᖕᒦᑦᑐᒧᑦ ᑕᕝᕗᖓ ᐊᑦᔨᐅᑎᑕᐅᓯᒪᔪᒧᑦ, ᓇᖕᒥᓂᖅᓗ ᕿᓚᖕᒧᐊᓚᐅᖅᐳᖅ ᒎᑎᐅᑉ ᓵᖓᓄᑦ ᓴᖅᑭᑦᓱᒪᓪᓗᓂ ᐱᑦᔪᑎᒋᓪᓗᑕ. 
25ᔫᑎᑦ ᑐᓂᕐᕈᓯᖅᑎᑦᓯᔨᖏᑕ ᐊᖓᔪᖅᑳᖏᑦ ᐃᑎᖃᑦᑕᓚᐅᖅᐳᑦ ᐃᑦᔪᕐᖕᓁᓐᓂᖅᐹᒧᑦ ᐊᕐᕌᒍᑕᒫᑦ ᐆᒪᔫᑉ ᐊᐅᖓᓂᒃ ᓇᒃᓴᖅᓗᑎᒃ, ᙭ᔅᑑᓯᓕ ᐅᓄᖅᑐᐃᓱᖅᓗᓂ ᐃᑎᖅᓯᒪᓐᖏᓚᖅ ᐃᒻᒥᓂᒃ ᑐᓂᕐᕈᑎᒋᔭᖅᑐᖅᓗᓂ; 
26ᑍᒤᒃᑯᓂ ᐋᓐᓂᐊᑎᑕᐅᖃᑦᑕᕋᔭᓚᐅᖅᐳᖅ ᐅᓄᖅᑐᐃᓱᖅᓗᓂ ᑍᒪᓐᖓᑦ ᓯᓚᖅᔪᐊᑉ ᐱᓐᖑᖅᑎᑕᐅᓂᖓᓂᑦ. ᑭᓯᐊᓂᓕ, ᒫᓐᓇ ᓴᖅᑭᓯᒪᕗᖅ ᐊᑕᐅᓯᐊᑐᐃᓐᓇᖅᓗᓂ, ᓯᓚᖅᔫᑉ ᓇᒡᒐᑖ ᖃᒡᓕᓕᖅᑎᓪᓗᒍ, ᐊᔪᕐᖕᓂᕐᖕᒥᒃ ᐲᖅᓯᖁᓪᓗᒍ ᓇᖕᒥᓂᖅ ᑐᓂᕐᕈᑎᒋᓂᕐᖕᒥᒍᑦ. 
27ᐃᓄᐃᓪᓗ ᐊᑕᐅᓯᐊᖅᓗᑎᒃ ᑐᖁᔭᕆᐊᖃᕐᖕᒪᑕ, ᑭᖑᓂᖓᒍᓪᓕ ᐃᖅᑲᖅᑐᖅᑕᐅᕕᒃᓴᖃᖅᐳᑦ. 
28ᑍᒫᒃᑕᐅᖅ ᙭ᔅᑑᓯ, ᐊᑕᐅᓯᐊᖅᓗᓂ ᑐᓂᕐᕈᑎᒋᔭᐅᓚᐅᖅᐳᖅ ᐅᓄᖅᑐᑦ ᐊᔪᕐᖕᓂᖏᑦ ᐲᔭᖅᑕᐅᖁᓪᓗᒋᑦ, ᑭᖑᓪᓕᕐᖕᒥᒡᓕ ᓴᖅᑭᑦᓱᒫᕆᕗᖅ, ᐊᔪᕐᖕᓂᕐᖕᒥᒃ ᐱᑦᔪᑎᖃᕈᓐᓁᖅᓗᓂ ᐱᐅᓕᓯᔭᖅᑐᓕᖅᓗᓂᓕ ᐅᑕᖅᑭᔪᓂᒃ ᑖᑦᓱᒥᖓ.
