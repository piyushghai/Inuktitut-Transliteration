1ᐅᓪᓗᑦ ᐱᖓᓲᔪᖅᑐᑦ ᖄᖏᖅᑕᐅᕕᖕᒥᒃ ᓇᓪᓕᐅᓐᓂᖅᓯᐅᖅᕕᐅᑉ ᓯᕗᓂᖓᓂ, ᔩᓱᓯ ᐱᑕᓂᒧᐊᖅᐳᖅ, ᓛᓴᕉᓯᐅᑉ ᑐᖁᖓᔪᓂᑦ ᐆᒻᒪᖅᑎᓚᐅᖅᑕᖓᑕ ᓄᓇᖓᓄᑦ. 
2ᑕᕝᕙᓂᓗ ᐅᓐᓄᒍᒻᒥᑕᕐᖕᓂᐊᖅᑕᖓᓂᒃ ᓂᕿᒃᓴᓕᐅᖅᐹᑦ; ᒫᑕᓗ ᐃᑲᔪᖅᐳᖅ ᐋᖅᑭᒃᓱᐃᖃᑕᐅᓪᓗᓂ; ᓛᓴᕉᓯᓗ ᐃᒃᓯᕙᖃᑕᐅᕗᖅ ᓵᒥ ᓂᕆᕕᒋᓂᐊᖅᑕᖓᓐᓂ. 
3ᑕᕝᕙ ᒥᐊᕆ ᑎᐱᑦᓯᐊᕆᒃᓴᐅᒻᒥᒃ ᐊᑭᑐᔪᒥᒃ ᑎᒍᓯᕗᖅ ᐊᑕᐅᓯᕐᖕᒥᒃ ᐅᖁᒤᓐᓂᖃᖅᑐᒥᒃ, ᐱᕈᖅᑐᕕᓂᕐᖕᓂᑦ ᐱᓯᒪᔪᒥᒃ ᐃᓚᓯᒪᖏᑦᑐᒥᒃ, ᔩᓱᓯᐅᓪᓗ ᐃᑎᒐᖏᓐᓄᑦ ᑯᕕᓯᓪᓗᓂ ᓄᔭᕐᖕᒥᓄᑦ ᐊᓪᓚᖅᑎᖅᐰᑦ; ᑎᐱᑦᓯᐊᕆᒃᓴᐅᑎᐅᓪᓗ ᑎᐱᑦᓯᐊᕆᖕᓂᖓᓄᑦ ᐃᒡᓗᓕᒫᖅ ᑎᑉᐸᒃᐳᖅ. 
4ᔫᑕᓯᓕ ᐃᓯᑲᕆᐊᑦ, ᐃᓕᓐᓂᐊᖅᑎᖏᑕ ᐃᓚᖓᑦ, (ᔩᓱᓯᒥᒃ ᐱᔭᐅᑎᑦᓯᓛᖅᑐᖅ); ᐅᖃᖅᐳᖅ: 
5“ᓱᖕᒪᓄᓇ ᑎᐱᑦᓯᐊᕆᒃᓴᐅᑦ ᓂᐅᕐᕈᑎᒋᔭᐅᓐᖏᓚᖅ? ᑮᓇᐅᔭᓄᑦ ᓯᐅᓪᕕᕆᓄᑦ 300-ᓄᑦ, ᑖᒃᑯᐊᓗ ᐊᒃᓗᔪᓄᑦ ᑐᓂᔭᐅᖔᖅᓗᑎᒃ?” 
6ᑕᒪᑐᒥᖓᓕ ᐅᖃᖅᐳᖅ, ᐊᒃᓗᔪᓂᒃ ᐃᒃᐱᒍᓱᖕᓂᕐᖕᒥᓅᖏᑦᑐᖅ ᑎᒡᓕᒃᑎᐅᒐᒥᓕ; ᑮᓇᐅᔭᖃᐅᑎᒥᒃ ᐃᒃᐱᐊᖅᔪᖕᒥᒃ ᐱᓯᒪᔨᐅᒐᒥ, ᑕᕝᕙᓐᖓᓪᓗ ᓇᖕᒥᓂᖅ ᐊᑐᕐᖕᓂᐊᖅᑕᒥᓂᒃ ᐃᓚᓐᖕᒊᕙᒃᑲᒥ, ᐃᓕᔭᐅᓯᒪᔪᓂᒃ ᑍᒤᓕᓚᐅᖅᐳᖅ.
7ᔩᓱᓯᓕ ᐅᖃᖅᐳᖅ, “ᐅᓇ ᐊᕐᖕᓇᖅ ᑲᒪᒋᔭᐅᓇᓂ, ᐱᓯᒪᔭᕆᐊᖃᕐᖕᒪᒍ ᐅᓪᓗᒧᑦ ᐃᓗᕕᖅᑕᐅᓂᒃᓴᓐᓄᑦ. 
8ᐊᒃᓗᔪᓂᒃ ᓇᔪᖅᑎᖃᑦᓮᓐᓇᕐᖕᓂᐊᖅᐳᓯ ᑍᒪᓐᖓᑦ, ᐅᕙᖓᓕ ᓇᔪᖅᑎᒋᑦᓮᓐᓇᕐᖕᓂᐊᓐᖏᓚᑦᓯᓐᖓ.”
9ᑕᕝᕙ ᔫᑎᑦ ᐅᓄᖅᑐᑦ ᖃᐅᔨᒪᓕᕋᒥᒃ ᔩᓱᓯᐅᑉ ᐱᑕᓂᒦᓐᓂᖓᓂᒃ, ᑕᕝᕗᓐᖓᖅᐳᑦ, ᔩᓱᓯᒥᑐᐊᖅ ᐱᑦᔪᑎᖃᕋᑎᒃ ᓛᓴᕉᓯᒥᒡᓕᑦᑕᐅᖅ ᑕᑯᔪᒪᓪᓗᑎᒃ, ᔩᓱᓯᐅᑉ ᑐᖁᖓᔪᓂᑦ ᒪᑭᑎᓚᐅᖅᑕᖓᓂᒃ. 
10ᑐᓂᕐᕈᓯᖅᑎᑦᓯᔩᓪᓗ ᐊᖓᔪᖅᑳᖏᑦ ᐃᓱᒪᖃᓕᖅᐳᑦ ᓛᓴᕉᓯ ᑐᖁᖃᓯᐅᑎᔪᒪᓪᓗᒍ, 
11ᓛᓴᕉᓯ ᐱᑦᔪᑎᒋᓪᓗᒍ ᔫᑎᑦ ᐅᓄᖅᑐᑦ ᑲᒪᓗᐊᕈᓐᓃᕐᖕᒪᑕ ᑐᓂᕐᕈᓯᖅᑎᑦᓯᔨᓂᒃ, ᐅᒃᐱᓕᖅᓗᑎᒡᓗ ᔩᓱᓯᒧᑦ.
12ᖃᐅᑎᓪᓗᒍ ᐃᓄᒋᐊᒃᑐᖅᔪᐊᑦ ᖄᖏᖅᑕᐅᕕᖕᒥᒃ ᓇᓪᓕᐅᓐᓂᖅᓯᐅᕆᐊᖅᓯᒪᔪᑦ ᑐᓴᖅᐳᑦ ᔩᓱᓯᐅᑉ ᔪᕉᓴᓚᒧᐊᓕᕐᖕᓂᖓᓂᒃ. 
13ᑕᕝᕙ ᓇᐹᖅᑐᑦ ᐹᒦᑦ ᐊᕙᓚᖓᔪᖏᓐᓂᒃ ᓇᑲᑦᓯᓪᓗᑎᒃ ᐸᕐᕆᐊᓕᖅᐳᑦ, ᕾᒐᓛᖅᓗᑎᒡᓗ, “ᕼᐆᓵᓇ! ᓂᖅᑐᖅᑕᐅᓕ ᐊᑕᓂᐅᑉ ᐊᑎᖓᓂ ᑎᑭᑦᑐᖅ, ᐊᖓᔪᖅᑳᖅᔪᐊᖅ ᐄᓴᕅᓕᒥ!”
14ᔩᓱᓯᓗ ᓯᐅᑎᖅᑯᖅᑐᔫᑉ ᓄᕐᕋᖓᓂᒃ ᑎᒍᓯᓪᓗᓂ ᖄᖓᓄᑦ ᐃᑭᕗᖅ; ᐊᒡᓚᖕᓂ ᑎᑎᕋᖅᓯᒪᖕᒪᑦ,
15“ᓯᕘᕋᓂᐊᕋᓯ, ᓮᐅᓂᐅᑉ ᐸᓂᖏᑦ;
16ᐃᓕᓐᓂᐊᖅᑎᖏᑕᓕ ᑕᒪᓐᓇ ᑐᑭᓯᓚᐅᓐᖏᓛᑦ ᐊᑐᖅᑎᓪᓗᒍ; ᔩᓱᓯᓕ ᓂᖅᑐᕐᖕᓇᕐᖕᓂᖅᔪᐊᕐᖕᒧᑦ ᒪᑭᓯᒪᓕᕐᖕᒪᑦ, ᐃᖅᑬᓚᐅᖅᐳᑦ ᐊᒡᓚᖕᓂ ᑎᑎᕋᖅᓯᒪᔪᖃᕐᖕᓂᖓᓂᒃ ᑖᑦᓱᒥᖓ ᖃᓄᖅᓗ ᐱᓂᐊᖅᕕᐅᔪᒫᕐᖕᓂᖓᓂᒃ.
17ᐃᓄᒋᐊᒃᑐᖅᔪᐊᓪᓕ ᓛᓴᕉᓯᒥᒃ ᑐᖁᖓᔪᓂᑦ ᐆᒻᒪᖅᑎᑦᓯᑎᓪᓗᒍ ᓇᔫᑎᓚᐅᖅᑐᑦ ᐅᓂᒃᑳᖅᐸᓪᓕᐊᑐᐃᓐᓇᓚᐅᖅᐳᑦ. 
18ᑍᒤᒻᒪᑦ ᐃᓄᒋᐊᒃᑐᖅᔪᐊᑦ ᐸᕐᕆᐊᓚᐅᖅᐹᑦ ᑐᓴᖅᓯᒪᒐᒥᒃ ᑕᒪᑐᒥᖓ ᓇᓗᓁᒃᑯᑕᕐᖕᒥᒃ ᐱᓇᓱᐊᓚᐅᕐᖕᓂᖓᓂᒃ. 
19ᑕᕝᕙ ᐹᕋᓰᑦ ᐃᒻᒥᖕᓄᑦ ᐅᖃᖃᑦᑕᐅᑎᓕᖅᐳᑦ, “ᑕᑯᒋᑦ ᖃᓄᐃᓕᐅᕐᖕᓂᕗᑦ ᐱᕙᓪᓖᓯᒪᖏᑦᓯᐊᖅᐳᖅ; ᑕᑯᒋᑦ, ᐃᓄᓕᒫᑦ ᒪᓕᓕᖅᐳᑦ ᔩᓱᓯᒥᒃ.”
20ᒍᕇᑭᓪᓕ ᐃᓚᖏᑦ ᐃᓚᒋᔭᐅᓚᐅᕆᕗᑦ ᓇᓪᓕᐅᓐᓂᖅᓯᐅᕆᐊᖅᑐᖅᑐᓄᑦ ᔪᕉᓴᓚᒧᑦ. 
21ᑖᒃᑯᐊᓗ ᐱᓕᑉᐴᓯᒧᐊᖅᐳᑦ, ᑖᓐᓇ ᐱᑦᓮᑕᒥᑦ ᒐᓕᓕᐊᒦᑦᑐᒥᑦ ᐱᓯᒪᖕᒪᑦ, ᐅᖃᐅᑎᓪᓗᒍᓗ, “ᔩᓱᓯᒥᒃ ᑕᑯᔪᒪᕗᒍᑦ.”
22ᐱᓕᑉᐴᓯᐅᑉ ᐋᓐᑐᕉ ᐅᖃᐅᑎᔭᖅᑐᖅᐹ; ᑖᒃᑯᐊᒡᓗ ᒪᕐᕉᓪᓗᑎᒃ ᔩᓱᓯᒧᑦ ᐅᖃᕆᐊᖅᑐᖅᐴᒃ. 
23ᔩᓱᓯᐅᓪᓗ ᑭᐅᕚᒃ, “ᐃᓅᑉ ᐃᕐᖕᓂᖓᑕ ᓂᖅᑐᕐᖕᓇᖅᑎᑕᐅᕕᐊ ᓇᓪᓕᐅᑎᓯᒪᕗᖅ. 
24ᓱᓕᔪᒥᒃ ᐅᖃᐅᑎᕙᑦᓯᒃ: ᓂᐊᖂᔭᒃᓴᐅᑉ ᑲᓐᖓᖅᓲᑎᒃᓴᖅᑕᖓ ᑖᓐᓇᑑᒐᔭᖅᐳᖅ ᓄᓇᒧᐊᖅᑕᐅᓗᓂ ᑐᖁᖏᒃᑯᓂ, ᑐᖁᒍᓂᓕ, ᓂᐊᖂᔭᒃᓴᓂᒃ ᐅᓄᖅᑐᓂᒃ ᐱᕈᖅᑎᑦᓯᒐᔭᖅᐳᖅ. 
25ᐃᓅᓯᕐᖕᒥᓂᒃ ᐊᓐᓂᕈᓱᒃᑐᖅ ᐊᓯᐅᔨᔪᒫᖅᐳᖅ, ᐃᓅᓯᕐᖕᒥᓂᒡᓕ ᐊᓐᓂᕈᓱᖏᑦᑐᖅ ᐅᕙᓂ ᓯᓚᖅᔪᐊᕐᖕᒥ ᐃᓅᓯᕐᖕᒧᑦ ᓄᖑᓱᐃᑦᑐᒧᑦ ᐱᒌᓐᓇᕐᖕᓂᐊᖅᐹ. 
26ᓇᓪᓕᐊᑦ ᐅᕙᓐᓂᒃ ᐱᔨᑦᓯᖅᑐᖅ, ᐅᕙᓐᓂᒃ ᒪᓕᒃᑐᒃᓴᐅᕗᖅ; ᓇᔪᒐᓐᓂᓗ, ᓇᔫᑎᔪᒃᓴᐅᕗᖅ; ᐅᕙᓐᓂᒃ ᐱᔨᑦᓯᕐᖕᓂᐊᖅᑐᖅ, ᐊᑖᑕᒪ ᓂᖅᑐᕐᖕᓇᖅᑎᑦᓱᒫᖅᐹ.”
27“ᒫᓐᓇᓕ ᑕᕐᖕᓂᒃᑯᑦ ᐅᖁᒤᒃᓴᖅᐳᖓ. ᖃᓄᖅᓕ ᐅᖃᖅᑐᒃᓴᐅᕗᖔ? ‘ᐊᑖᑖᒃ, ᑍᒫᒃ ᐱᓂᐊᖅᕕᐅᑎᑦᑍᓕᓐᖓ.’ ᑍᒤᓕᔪᓐᓇᓐᖏᓚᖓ, ᑕᒪᓐᓇᓕ ᐃᑲᕐᕋᖅ ᐱᑦᔪᑎᒋᓪᓗᒍ ᑎᑭᓯᒪᕗᖓ ᐊᑐᕆᐊᖅᑐᖅᓗᒍ. 
28ᐊᑖᑖᒃ, ᐊᑏᑦ ᓂᖅᑐᕐᖕᓇᖅᑎᓕᕈᒃ.”
29ᐃᓄᒋᐊᒃᑐᖅᔪᐊᓪᓗ ᑕᕝᕙᓂ ᓇᖏᖅᑐᑦ ᓂᐱᒥᒃ ᑐᓴᕋᒥᒃ ᐅᖃᖅᐳᑦ, “ᑲᓪᓕᓕᖅᐳᖅ.” ᐃᓚᖏᓪᓕ ᐅᖃᖅᐳᑦ, “ᐂᖏᓕᐅᑉ ᐅᖃᖃᑎᒋᕚ.”
30ᔩᓱᓯᐅᑉ ᑭᐅᕔᑦ, “ᓂᐱ ᑐᓴᖅᑕᓯ ᑐᓴᖅᓴᕈᖅᐳᖅ ᐃᓕᑦᓯ ᐱᑦᔪᑎᒋᓪᓗᓯ, ᐅᕙᖓ ᐱᑦᔪᑎᒋᓇᖓ. 
31ᒫᓐᓇ ᓯᓚᖅᔪᐊᕐᖕᒥᐅᑦ ᐃᖅᑲᖅᑐᖅᑕᐅᕕᐊᑦ ᓇᓪᓕᐅᑎᕗᖅ, ᒫᓐᓇᓗ ᓯᓚᖅᔪᐊᑉ ᑕᒪᑐᒪ ᐊᐅᓚᑦᓯᔨᖓ ᓵᓚᐅᓗᓂ ᐊᓂᑎᑕᐅᓂᐊᓕᖅᐳᖅ; 
32ᐅᕙᖓᓗ, ᖃᖓᑦᑕᖅᑎᑕᐅᓂᐊᕈᒪ ᓄᓇᒥᑦ, ᐃᓄᓕᒫᑦ ᐅᕙᓐᓄᑦ ᓄᓱᖕᓂᐊᖅᐸᒃᑲ.” 
33ᑕᒪᑐᒥᖓ ᐅᖃᖅᐳᖅ ᑐᑭᓯᑎᑦᓯᓪᓗᓂ ᑐᖁᑕᐅᓂᕐᖕᒧᑦ ᖃᓄᐃᑦᑐᒧᑦ ᑐᖁᑕᐅᓂᐊᕐᖕᒪᖔᕐᖕᒥ.
34ᐃᓄᒋᐊᒃᑐᖅᔪᐊᑦ ᑭᐅᕚᑦ, “ᐱᖁᔭᑦᑎᓐᓂᑦ ᑐᓴᖅᓯᒪᕗᒍᑦ ᙭ᔅᑑᓯᒎᖅ ᐃᓱᖃᖏᑦᑐᒧᑦ ᐃᓅᔪᒫᕐᖕᒪᑦ. ᖃᓄᐃᒻᒪᓪᓕ ᐅᖃᖅᐱᑦ ᐃᓅᑉ ᐃᕐᖕᓂᖓ ᖃᖓᑦᑕᖅᑎᑕᐅᔭᕆᐊᖃᖅᐳᖅ? ᑭᓁᓐᓇ ᐃᓅᑉ ᐃᕐᖕᓂᕆᕚ?”
35ᔩᓱᓯᐅᑉ ᐅᖃᐅᑎᕔᑦ, “ᖃᐅᒪᔫᑉ ᓱᓕ ᓯᕕᑭᑦᑐᒥᒃ ᓇᔪᕐᖕᓂᐊᖅᐹᓯ. ᑲᔪᓯᑦᓯᐊᕆᑦᓯ ᐱᓇᓱᐊᖅᑕᑦᓯᓐᓂᒃ ᓇᔪᖅᑎᖃᕐᖕᓂᑦᓯᓐᓂ ᖃᐅᒪᔪᒥᒃ, ᑖᖅᑐᖅᔪᐊᕐᖕᒧᑦ ᑎᑭᑕᐅᖁᓇᓯ; ᑖᖅᑐᒥ ᐱᓇᓱᐊᖅᑐᖅ ᖃᐅᔨᒪᖏᒻᒪᑦ ᓇᒧᓐᖓᐅᖕᒪᖔᕐᖕᒥ. 
36aᖃᐅᒪᔪᒥᒃ ᓇᔪᖅᑎᖃᕐᖕᓂᑦᓯᓐᓂ, ᖃᐅᒪᔪᖅ ᐅᒃᐱᕆᓯᐅᒃ, ᕿᑐᕐᖓᐅᓕᖁᓪᓗᓯ ᖃᐅᒪᔪᒧᑦ.”
36bᔩᓱᓯᓕ ᑕᒪᒃᑯᓂᖓ ᐅᖃᕇᕋᒥ, ᑖᒃᑯᓇᓐᖓᑦ ᕿᒪᕉᑎᕗᖅ ᐃᔨᖅᓗᓂᓗ. 
37ᔩᓱᓯᓕ ᓇᓗᓁᒃᑯᑕᕐᖕᓂᒃ ᐅᓄᖅᑐᓂᒃ ᐱᓇᓱᐊᖃᑦᑕᕋᓗᐊᕐᖕᒪᑦ ᑖᒃᑯᓇᓂ, ᔩᓱᓯᒧᑦ ᐅᒃᐱᓕᓚᐅᓐᖏᓚᑦ; 
38ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐂᓮᐊᓯᐅᑉ ᐅᖃᐅᓯᖏᑦ ᓇᓚᐅᑦᓯᖁᓪᓗᒋᑦ ᐅᖃᖅᓯᒪᔪᑦ:
39ᑍᒤᒻᒪᑦ ᐅᒃᐱᓕᕈᓐᓇᓐᖏᓚᑦ. ᐊᒻᒪ ᐂᓮᐊᓯ ᐅᖃᖅᓯᒪᖕᒥᖕᒪᑦ,
40“ᒎᑎᐅᑉ ᐃᔨᖏᑦ ᑕᒃᐲᑎᓚᐅᖅᐰᑦ ᐆᒻᒪᑎᖏᓪᓗ ᓯᑎᑎᑉᐰᑦ,
41ᐂᓮᐊᓯ ᑍᒫᒃ ᐅᖃᓚᐅᖅᐳᖅ ᔩᓱᓯᐅᑉ ᓂᖅᑐᕐᖕᓇᕐᖕᓂᖓ ᑕᑯᓚᐅᕋᒥᐅᒃ ᐅᖃᐅᑎᒋᒐᒥᐅᒡᓗ.
42ᓱᓕᓕ ᔫᑎᑦ ᐊᖓᔪᖅᑳᖏᑦ ᐅᓄᖅᑐᑦ ᔩᓱᓯ ᐅᒃᐱᕆᒐᓗᐊᖅᐹᑦ, ᐹᕋᓰᓪᓕ ᐱᓪᓗᒋᑦ ᓴᖅᑭᔮᖅᑐᒥᒃ ᐅᖃᐅᓯᖃᓐᖏᓚᑦ, ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓐᓄᑦ ᐃᑎᕈᓐᓁᓪᓕᑎᑕᐅᔪᒪᓇᑎᒃ: 
43ᐃᓄᖕᓄᑦ ᓈᒻᒪᒋᔭᐅᓂᖅ ᐱᔪᒪᓂᖅᓴᕆᒐᒥᑦᔪᒃ ᒎᑎᒧᑦ ᓈᒻᒪᒋᔭᐅᓂᕐᖕᒥᑦ.
44ᔩᓱᓯᓗ ᓂᐱᖅᑯᖅᑐᓪᓗᓂ ᐅᖃᖅᐳᖅ, “ᐅᕙᓐᓄᑦ ᐅᒃᐱᖅᑐᖅ, ᐅᕙᓐᓄᐃᓐᓇᖅ ᐅᒃᐱᓐᖏᓚᖅ ᑖᑦᓱᒧᖓᓕ ᐅᕙᓐᓂᒃ ᑎᓕᓯᔪᒧᑦ. 
45ᐅᕙᓐᓂᒡᓗ ᑕᐅᑐᒃᑑᑉ ᐅᕙᓐᓂᒃ ᑎᓕᓯᔪᖅ ᑕᐅᑐᒃᑭᕚ. 
46ᖃᐅᒪᔫᓪᓗᖓ ᓯᓚᖅᔪᐊᕐᖕᒧᑦ ᑎᑭᑉᐳᖓ, ᐅᕙᓐᓄᑦ ᐅᒃᐱᖅᑐᖅ ᑖᖅᑐᒦᖏᓐᓇᖁᓇᒍ. 
47ᐅᖃᐅᓯᓐᓂᒃ ᑐᓴᖅᑐᖅ ᒪᓕᒐᓂᓗ, ᐃᖅᑲᖅᑐᕐᖕᓂᐊᓐᖏᓚᕋ; ᑎᑭᓚᐅᖏᓐᓇᒪ ᓯᓚᖅᔪᐊᕐᖕᒥᐅᑦ ᐃᖅᑲᖅᑐᕆᐊᖅᑐᖅᓗᒋᑦ, ᓯᓚᖅᔪᐊᕐᖕᒥᐅᓪᓕ ᐱᐅᓕᔭᖅᑐᖅᓗᒋᑦ. 
48ᐅᕙᓐᓂᒃ ᓇᕐᕈᔪᖅ ᐃᓚᓕᐅᖅᓯᓇᓂᓗ ᐅᖃᐅᓯᓐᓂᒃ ᓇᔪᖅᑎᖃᓕᖅᐳᖅ ᐃᖅᑲᖅᑐᖅᑕᐅᑦᔪᑎᒃᓴᒥᓂᒃ; ᐅᖃᐅᓯᕐᖕᓄᑦ ᐅᖃᐅᓯᕆᓚᐅᖅᑕᓐᓄᑦ ᐃᖅᑲᖅᑐᖅᑕᐅᔪᒫᖅᐳᖅ ᐅᓪᓗᐃᑦ ᓇᒡᒐᑖᓂ. 
49ᐅᕙᓐᓂᒃ ᐱᔪᓐᓇᕐᖕᓂᖃᖅᓗᖓ ᐅᖃᓚᐅᖏᓐᓇᒪ; ᐊᑖᑕᐅᓪᓕ ᑎᓕᔨᒪ ᐱᖁᔭᒥᓂᒃ ᑐᓂᓯᕕᒋᓚᐅᖅᐹᖓ ᐅᖃᐅᓯᕆᔭᒃᓴᓐᓂᒃ, ᖃᓄᖅᓗ ᐅᖃᖅᑐᒃᓴᐅᖕᒪᖔᕐᖕᒪ. 
50ᖃᐅᔨᒪᕗᖓᓗ ᑖᑦᓱᒪ ᐱᖁᔨᓂᖓ ᐃᓅᓯᖅᑖᕐᖕᓇᕐᖕᒪᑦ ᓄᖑᓱᐃᑦᑐᒥᒃ. ᑍᒤᒻᒪᑦ ᐅᖃᐅᓯᕆᔭᒃᑲ, ᐅᖃᐅᓯᕆᕙᒃᑲ ᐊᑖᑕᐅᑉ ᑍᒫᒃ ᐅᖃᖁᓚᐅᕐᖕᒪᖓ.”
