1ᐃᓄᐃᑦ ᐊᖓᔪᖅᑳᖏᑦ ᔪᕉᓴᓚᒥ ᓄᓇᖃᓚᐅᖅᐳᑦ; ᐃᓄᒐᓴᒡᔪᐊᓪᓕ ᑭᓯᐊᓂ ᓇᓚᐅᑦᑖᕈᑎᒃᑯᑦ ᓇᓚᐅᑕᐅᔪᑦ ᑕᓪᓕᒪᐅᔪᖏᑦ ᔪᕉᓴᓚᒥ ᓄᓇᖃᖅᑎᑕᐅᔪᓐᓇᓚᐅᖅᐳᑦ, ᑕᓪᓕᒪᐅᔪᖏᑕ ᐊᒥᐊᒃᑯᖏᑦ ᐊᓯᐊᓂ ᓄᓇᒦᖏᓐᓇᖅᑎᓪᓗᒋᑦ. 
2ᐃᓄᐃᓪᓗ ᓮᒻᒪᖅᑎᑦᓯᓚᐅᖅᐳᑦ ᔪᕉᓴᓚᒥ ᓄᓇᖃᕈᒪᓪᓗᑎᒃ ᐃᒻᒥᖕᓂᒃ ᑐᓂᔪᓕᒫᓂᒃ. 
3ᔫᑕᒥᓕ ᓄᓇᖃᖅᑐᑦ ᓇᖕᒥᓂᕆᔭᒥᖕᓂ ᐊᑐᓂᑦ ᓄᓇᖃᓚᐅᖅᐳᑦ: ᒪᑯᐊ ᐄᓴᕅᓕᒥᐅᑦ, ᑐᓂᕐᕈᓯᖅᑎᑦᓯᔩᑦ, ᓕᕔᑎᒃᑯᑦ, ᑐᒃᓯᐊᖅᕕᒡᔪᐊᒥᓗ ᐱᓇᓱᐊᖅᑏᑦ, ᓲᓗᒨᓂᐅᓪᓗ ᐱᔨᖏᑕ ᑭᖑᕚᖏᑦ.
4ᔪᕉᓴᓚᒦᑦᑐᑦ ᔫᑕᐅᑉ ᑭᖑᕚᖏᑦ ᐱᑦᔭᒥᓂᐅᑉ ᑭᖑᕚᖓᑕ ᐅᑯᐊᖑᕗᑦ:
5ᒫ-ᐊᓯᐊ ᑖᓐᓇ ᐸᕉᑭᐅᑉ ᐃᕐᖕᓂᖓ, ᑖᓐᓇ ᑯᓪ-ᕼᐅᔨᐅᑉ ᐃᕐᖕᓂᖓ, ᑖᓐᓇ ᕼᐊᔧᐊᑉ ᐃᕐᖕᓂᖓ, ᑖᓐᓇ ᐊᑍᐊᐅᑉ ᐃᕐᖕᓂᖓ, ᑖᓐᓇ ᔪᐃᐊᕆᑉ ᐃᕐᖕᓂᖓ, ᑖᓐᓇ ᔭᑲᕅᐊᐅᑉ ᐃᕐᖕᓂᖓ, ᑖᓐᓇ ᓮᓗᓁᑎᐅᑉ ᐃᕐᖕᓂᖓ.
6ᐱᕆᔨᐅᑉ ᑭᖑᕚᖏᑦ ᑕᒪᕐᖕᒥᒃ ᔪᕉᓴᓚᒥ ᓄᓇᖃᖅᑐᑦ 468-ᖑᓚᐅᖅᐳᑦ ᐊᔪᖏᑦᑐᖅᔪᐊᖑᓪᓗᑎᒡᓗ.
7ᐅᑯᐊ ᐱᑦᔭᒥᓂᐅᑉ ᑭᖑᕚᖏᑦ ᐅᑯᐊᖑᕗᑦ:
8ᒐᐰᓗ ᓴᓔᓗ, ᐃᓚᒋᔭᐅᓪᓚᕆᓚᐅᖅᐳᒃ ᓴᓗᒧᑦ.
9ᔪᐃᓕ ᔨᒃᕆᐅᑉ ᐃᕐᖕᓂᖓ ᑖᒃᑯᓇᓐᖓᑦ ᐊᖓᔪᖅᑳᕆᔭᐅᓚᐅᖅᐳᖅ, ᔫᑕᓗ ᕼᐊᓯᓄᐊᑉ ᐃᕐᖕᓂᖓ ᑐᖓᓕᕆᔭᐅᓪᓗᓂ ᑖᑦᓱᒧᖓ ᑕᕝᕙᓂ ᐃᒡᓗᒐᓴᖕᓂ.
10ᑐᓂᕐᕈᓯᖅᑎᑦᓯᔩᑦ ᐅᑯᐊᖑᒋᕗᑦ:
11ᓯᕅᐊ ᑖᓐᓇ ᕼᐃᓪᑬᐊᐅᑉ ᐃᕐᖕᓂᖓ, ᑖᓐᓇ ᒥᓱᓚᒻ ᐃᕐᖕᓂᖓ, ᑖᓐᓇ ᔭᑑᑭᐅᑉ ᐃᕐᖕᓂᖓ, ᑖᓐᓇ ᒥᕅᐅᑎᐅᑉ ᐃᕐᖕᓂᖓ, ᑖᓐᓇ ᐊᕼᐃᑑᑉ ᐃᕐᖕᓂᖓ, ᑖᓐᓇ ᒎᑎᐅᑉ ᐃᒡᓗᖓᓂ ᐊᐅᓚᑦᓯᔨᐅᓚᐅᖅᑐᖅ. 
12ᖃᑕᓐᖑᑎᖏᓪᓗ ᑕᕝᕙᓂ ᐱᓇᓱᐊᖅᑎᐅᖃᑕᐅᓚᐅᖅᑐᑦ, 822-ᖑᓚᐅᖅᐳᑦ.
13ᑖᒃᑯᐊᓗ ᖃᑕᓐᖑᑎᖏᑦ, ᐊᖓᔪᖅᑳᖑᓚᐅᖅᑐᑦ ᐃᓚᒥᓄᑦ, 242-ᖑᓚᐅᖅᐳᑦ.
14ᑖᒃᑯᐊᓗ ᖃᑕᓐᖑᑎᖏᑦ, ᐅᓇᑕᖅᑎᑦᓯᐊᒻᒪᕆᐅᓚᐅᖅᑐᑦ, 128-ᖑᓚᐅᖅᐳᑦ. ᐊᐅᓚᑦᓯᔨᖃᖅᓗᑎᒃ ᔭᑉᑍᓕᒥᒃ ᕼᐊᒋᑐᓕᒥᐅᑉ ᐃᕐᖕᓂᖓᓂᒃ.
15ᓕᕔᑎᒃᑯᑦ ᐅᑯᐊᖑᒋᕗᑦ:
16ᓴᐱᑍᓗ ᔫᓴᐸᑦᓗ, ᓕᕔᑎᒃᑯᓐᓂᑦ ᐊᖓᔪᖅᑳᕆᔭᐅᓚᐅᖅᐳᒃ, ᒎᑎᐅᑉ ᐃᒡᓗᖓᑕ ᓯᓚᑖᓂᒃ ᓴᓇᓚᐅᖅᑐᑦ.
17ᒪᑕᓁᐊ ᑖᓐᓇ ᒤᑲᐅᑉ ᐃᕐᖕᓂᖓ, ᑖᓐᓇ ᔭᑉᑍᑉ ᐃᕐᖕᓂᖓ, ᑖᓐᓇ ᐊᓴᐸᐅᑉ ᐃᕐᖕᓂᖓ, ᑖᓐᓇ ᐊᖓᔪᖅᑳᕆᔭᐅᓚᐅᖅᑐᖅ ᖁᔭᓕᓂᕐᖕᒥᒃ ᑐᒃᓯᐊᕐᖕᓂᕐᖕᒥᒃ ᐱᒋᐊᖅᐸᓪᓕᐊᑎᓪᓗᒋᑦ.
18ᑖᒃᑯᐊ ᓕᕔᑎᓕᒫᑦ ᑲᑎᓪᓗᒋᑦ ᐃᒡᓗᒐᓴᖕᓂ ᐃᑦᔪᕐᖕᓁᑦᑐᒥᐅᑕᐅᓚᐅᖅᑐᑦ ᔪᕉᓴᓚᒥ 284-ᖑᓚᐅᖅᐳᑦ.
19ᐃᑎᖅᑕᖅᕕᐅᑉ ᑲᒪᔨᖏᑦ ᐅᑯᐊᖑᒋᕗᑦ:
20ᐃᓄᐃᓪᓗ ᐄᓴᕅᓕᒥᐅᑦ ᑖᒃᑯᐊ ᐊᓯᖏᑦ, ᑐᓂᕐᕈᓯᖅᑎᑦᓯᔩᓪᓗ ᓕᕔᑎᒃᑯᓪᓗ, ᓄᓇᖃᓚᐅᖅᐳᑦ ᔫᑕᒥ, ᓇᖕᒥᓂᖅ ᓄᓇᖁᑎᒋᔭᒥᖕᓂ. 
21ᑐᒃᓯᐊᖅᕕᒡᔪᐊᓪᓕ ᐱᓇᓱᐊᖅᑎᖏᑦ ᓄᓇᖃᓚᐅᖅᐳᑦ ᐅᐱᐅᓪᒥ; ᔨᕼᐊᒥᒃ ᒋᔅᐸᒥᒡᓗ ᑲᒪᔨᖃᖅᓗᑎᒃ.
22ᑖᒃᑯᐊ ᓕᕔᑎᒃᑯᑦ ᔪᕉᓴᓚᒦᑦᑐᑦ ᐊᖓᔪᖅᑳᖃᓚᐅᖅᐳᑦ ᐅᔨᒥᒃ ᐹᓂᐅᑉ ᐃᕐᖕᓂᖓᓂᒃ, ᑖᓐᓇ ᕼᐊᓴᐰᐊᐅᑉ ᐃᕐᖕᓂᖓ, ᑖᓐᓇ ᒪᑕᓁᐊᑉ ᐃᕐᖕᓂᖓ, ᑖᓐᓇ ᒤᑲᐅᑉ ᐃᕐᖕᓂᖓ, ᑖᓐᓇ ᐊᓴᐸᐅᑉ ᐃᕐᖕᓂᖓ, ᑖᒃᑯᐊ ᑭᖑᕚᕇᑦ ᐃᓐᖏᖅᑎᐅᓚᐅᖅᐳᑦ, ᐃᓐᖏᖅᑎᓄᑦ ᐊᖓᔪᖅᑳᕆᔭᐅᓪᓗᑎᒃ ᒎᑎᐅᑉ ᐃᒡᓗᖓᓂ ᐱᓇᓱᐊᖅᑎᓄᑦ. 
23ᑖᒃᑯᐊ ᐊᖓᔪᖅᑳᖅᔪᐊᕐᖕᒥᑦ ᒪᓕᒐᖃᓚᐅᖅᐳᑦ ᓇᓗᓁᖅᓯᓯᒪᔪᓂᒃ, ᖃᓄᖅ ᑖᒃᑯᐊ ᑭᖑᕚᕇᑦ ᓇᓪᓕᐅᑎᖃᑦᑕᖅᓗᑎᒃ ᐃᓐᖏᕐᖕᓂᕐᖕᒥᒃ ᑕᓯᐅᖅᑎᐅᖃᑦᑕᖁᓪᓗᒋᑦ, ᖃᐅᑕᒫᑦ ᐊᑐᖅᑕᐅᔭᕆᐊᖃᖅᑐᑦ ᐱᑦᔪᑎᒋᓗᒋᑦ.
24ᐱᑕᕼᐂᐊᓗ ᒥᓯᔭᐱᐅᑉ ᐃᕐᖕᓂᖓ, ᔨᕋᐅᑉ ᐃᓚᒋᔭᖏᑦ ᔫᑕᐅᑉ ᑭᖑᕚᖏᓐᓂᑦ ᐱᓯᒪᔪᑦ, ᑖᒃᑯᐊ ᐊᖓᔪᖅᑳᖅᔪᐊᑉ ᐃᑲᔪᖅᑎᒋᖃᑦᑕᓚᐅᖅᐰᑦ ᐊᐅᓚᑦᓯᔨᐅᖁᓪᓗᒋᑦ ᖃᓄᑐᐃᓐᓇᑦᓯᐊᖅ ᐃᓄᖕᓂᑦ ᐱᓇᓱᐊᖅᑕᐅᔭᕆᐊᖃᖅᑐᓕᒫᓄᑦ.
25ᐃᓄᐃᑦ ᐅᓄᖅᑐᑦ ᓇᓂᑐᐃᓐᓇᖅ ᓄᓇᖃᓚᐅᖅᐳᑦ ᐱᕈᖅᓰᕕᖁᑎᖏᑕ ᖃᓂᒋᔭᖓᓂ, ᔫᑕᐅᑉ ᑭᖑᕚᖏᑕ ᐃᓚᖏᑦ ᓄᓇᖃᓚᐅᖅᐳᑦ ᑭᕆᐊᑦ-ᐊᕋᐸᒥ ᖃᓂᒋᔭᓂᓗ ᓄᓇᓕᐅᔪᓂ, ᑎᐴᓂᒥᓗ ᖃᓂᒋᔮᓂᓗ ᓄᓇᓕᐅᔪᓂ, ᔨᑲᐱᔨᐅᓪᒥᓗ ᖃᓂᒋᔭᓂᓗ ᓄᓇᓕᐅᔪᓂ; 
26ᔩᓱᐊᒥᓗ, ᒧᓚᑕᒥᓗ, ᐱᑦ-ᐱᓕᑦᒥᓗ, 
27ᕼᐊᔭᕐ-ᓯᐅᓪᒥᓗ, ᐱᐊᕐᓰᐸᒥᓗ ᖃᓂᒋᔭᓂᓗ ᓄᓇᓕᐅᔪᓂ, 
28ᔨᒡᓛᒡᒥᓗ, ᒥᑯᓇᒥᓗ ᖃᓂᒋᔭᓂᓗ ᓄᓇᓕᐅᔪᓂ, 
29ᐃᓂ-ᕆᒫᓐᒥᓗ, ᔫᕋᒥᓗ, ᔭᕐᒨᑎᒥᓗ, 
30ᔭᓄᐊᒥᓗ, ᐊᑑᓚᒥᓗ, ᖃᓂᒋᔭᓂᓗ ᓄᓇᓕᐅᔪᓂ, ᓚᑮᓯᒥᓗ ᖃᓂᒋᔮᓂᓗ ᐱᕈᖅᓰᕕᖕᓂ, ᐊᔨᑲᒥᓗ ᖃᓂᒋᔭᓂᓗ ᓄᓇᓕᐅᔪᓂ. ᓇᓂᑐᐃᓐᓇᖅ ᓄᓇᖃᓚᐅᖅᐳᑦ ᐱᐊᕐᓯᐸᒥᑦ ᕼᐃᓇᒥᐅᑉ ᓇᖅᓴᖓᓄᑦ ᑎᑭᓪᓗᑎᒃ.
31ᐱᑦᔭᒥᓂᐅᓪᓕ ᑭᖑᕚᖏᑦ ᓄᓇᖃᓚᐅᕆᕗᑦ ᓄᓇᒥᑦ ᒋᐸᒥᑦ ᐱᒋᐊᖅᓗᑎᒃ, ᒥᒃᒫᔅᒥ, ᐊᔭᒥ, ᐱᑎᓕᒥᓗ ᖃᓂᒋᔭᓂᓗ ᓄᓇᓕᐅᔪᓂ, 
32ᐊᓇᑑᑎᒥ, ᓅᐱᒥ, ᐊᓇᓁᐊᒥᓗ, 
33ᕼᐂᔭᒥ, ᕌᒪᒥ, ᒋᑍᒥᓗ, 
34ᕼᐊᑎᒥ, ᔨᐳᐃᒥ, ᓂᐸᓚᑎᒥᓗ, 
35ᓛᑎᒥ, ᐆᓅᒥ, ᕿᔪᓕᕆᔩᓪᓗ ᓇᖅᓴᖓᓂ. 
36ᐃᓚᖏᓪᓗ ᔫᑕᐅᑉ ᑭᖑᕚᖏᑦ ᓕᕔᑎᐅᔪᑦ ᐊᕕᒃᑐᖅᓯᒪᓂᖏᑕ ᐃᓚᖏᑦ ᐃᓚᓕᐅᑎᓚᐅᖅᐳᑦ ᐱᑦᔭᒥᓂᐅᑉ ᑭᖑᕚᖏᓐᓄᑦ.
