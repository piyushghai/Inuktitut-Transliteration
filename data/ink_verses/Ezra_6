1ᑍᒤᒻᒪᑦ ᐊᖓᔪᖅᑳᖅᔪᐊᖅ ᑍᕉᓯ ᑎᓕᓯᓚᐅᖅᐳᖅ ᕿᓂᖁᔨᓪᓗᓂ ᑎᑎᕋᖅᓯᒪᔪᓂᒃ ᐹᐱᓘᓂᒦᑦᑐᓂᒃ. 
2ᐊᒃᐸᑖᓇᐅᑉ ᐃᒡᓗᒐᓴᖏᓐᓂ ᓄᓇᓖᑦ ᐊᕕᒃᑐᖅᓯᒪᓂᖏᓐᓂ ᒥᑎᐊᒦᑦᑐᒥ ᑎᑎᕋᖅᓯᒪᔪᑦ ᓇᓂᔭᐅᓚᐅᖅᐳᑦ ᐃᒤᓕᔪᑦ: 
3“ᐊᖓᔪᖅᑳᖅᔪᐊᖅ ᓮᕋᓯ ᐊᐅᓚᑦᓯᔨᐅᑎᓪᓗᒍ ᐊᕐᕌᒍᒥ ᓯᕗᓪᓕᖅᐹᒥ ᑎᓕᓯᓚᐅᖅᓯᒪᕗᖅ ᑐᒃᓯᐊᖅᕕᒡᔪᐊᖅ ᔪᕉᓴᓚᒦᑦᑐᖅ ᓴᓇᒋᐊᖅᑕᐅᖁᓪᓗᒍ, ᑐᓂᕐᕈᓯᖅᕕᐅᖃᑦᑕᖅᑐᖅᓗ ᐃᓂᒋᕙᒃᑕᖓᑕ ᑐᓐᖓᕕᖓ ᐋᖅᑭᒃᑕᐅᓗᓂ, ᑐᒃᓯᐊᖅᕕᒡᔪᐊᖅ ᐳᖅᑐᓂᖃᕆᐊᖃᖅᐳᖅ 90-ᓂᒃ ᐃᑎᒐᖕᓂᒃ ᓴᓂᒧᓪᓗ ᐃᑎᒐᖕᓂᒃ 90-ᓂᒃ, 
4ᐊᕙᓗᐊᓗ ᓴᓇᔭᐅᔭᕆᐊᖃᖅᐳᖅ ᐅᔭᕅᑦ ᐊᑯᓪᓕᕇᑦ ᐱᖓᓲᓕᕋᖓᑕ ᕿᔪᓕᖅᐸᒡᓗᒍ. ᐊᑭᓕᕆᐊᓕᓕᒫᓪᓗ ᐊᑭᓕᖅᑕᐅᔪᒃᓴᐅᕗᑦ ᐊᖓᔪᖅᑳᖅᔪᐊᑉ ᑮᓇᐅᔭᖁᑎᖏᓐᓂᑦ. 
5ᑍᒃᑯᐊᓗ ᒎᓗᐃᑦ ᓯᐅᓪᕕᕇᓪᓗ ᑐᒃᓯᐊᖅᕕᒡᔪᐊᑉ ᐱᖁᑎᖏᑦ, ᐊᖓᔪᖅᑳᖅᔪᐊᑉ ᓂᐱᑯᓁᓴᐅᑉ ᐹᐱᓘᓂᒧᐊᕈᑎᓚᐅᖅᓯᒪᔭᖏᑦ ᑐᒃᓯᐊᖅᕕᒡᔪᐊᒥᑦ ᔪᕉᓴᓚᒦᑦᑐᒥᑦ, ᐅᑎᖅᑎᑕᐅᔪᒃᓴᐅᕗᑦ ᔪᕉᓴᓚᐅᑉ ᑐᒃᓯᐊᖅᕕᒡᔪᐊᖓᓄᑦ ᐃᓂᒋᒋᐊᓕᖏᓐᓄᐊᖅᑕᐅᓗᑎᒃ.”
6ᐊᖓᔪᖅᑳᖅᔪᐊᖅ ᑭᐅᓚᐅᖅᐳᖅ ᐃᒤᓕᐅᖅᓗᓂ: “ᑕᑎᓁᒧᑦ ᐊᐅᓚᑦᓯᔨᐅᔪᒧᑦ ᐃᕗᕅᑎᐅᑉ ᓴᐅᒥᖔᖓᓂᒥᐅᓄᑦ, ᓯᑕᕆ-ᐳᔨᓁᒥᐅᑕᓄᓪᓗ, ᐱᓇᓱᐊᖃᑎᖏᓐᓄᓪᓗ ᐃᕗᕅᑎᐅᑉ ᓴᐅᒥᖔᖓᓂᒥᐅᓄᑦ. ᑐᒃᓯᐊᖅᕕᒡᔪᐊᖅ ᑲᒪᒋᑦᑍᓕᒍᒃ. 
7ᐃᓚᓕᐅᑎᑦᑍᓕᒋᑦᓯᓗ ᓴᓇᔪᓄᑦ ᑐᒃᓯᐊᖅᕕᒡᔪᐊᒥ; ᐊᐅᓚᑦᓯᔨᐅᔪᖅ ᔫᑎᐊᒥ ᔫᑎᓪᓗ ᓯᕗᓕᖅᑎᖏᑦ ᐋᖅᑭᒋᐊᖅᓯᓇᓱᐊᖅᑐᑦ ᒎᑎᐅᑉ ᑐᒃᓯᐊᖅᕕᒡᔪᐊᖓᓂᒃ ᐃᓂᖓᓄᐊᖅᓯᓇᓱᐊᖅᑐᑦ ᑲᒪᒋᑦᑍᓕᓯᐅᒃ. 
8ᓱᓕᓗ ᑎᓕᓕᖅᐸᑦᓯ ᐃᒤᓕᐅᖁᓪᓗᓯ ᔫᑎᓄᑦ ᓯᕗᓕᖅᑎᐅᔪᓂᒃ ᐃᑲᔪᖁᓪᓗᓯ ᑐᒃᓯᐊᖅᕕᒡᔪᐊᒥ ᓴᓇᔪᓂᒃ: ᐊᑭᓕᕆᐊᓕᖏᓪᓗ ᐊᑭᓕᖅᑕᐅᑦᓴᐅᑎᒋᔭᕆᐊᖃᖅᐳᑦ ᐊᖓᔪᖅᑳᖅᔪᐊᑉ ᑮᓇᐅᔭᖁᑎᖏᓐᓂᑦ ᑖᒃᓯᔭᕐᖕᓂᒃᑯᒃ ᑐᓂᔭᐅᕙᒃᑐᓂᑦ ᐃᐅᐸᕅᑎᐅᑉ ᓴᐅᒥᖔᖓᓂᒥᐅᓂᑦ; ᑖᒃᑯᐊ ᐃᓄᖕᓄᑦ ᓴᓇᔪᓄᑦ ᑐᓂᔭᐅᑦᔭᐅᑎᒋᔭᕆᐊᖃᖅᐳᑦ, ᐱᓇᓱᐊᖅᑐᑦ ᐊᒡᕕᐊᖅᑕᐅᖁᓇᒋᑦ. 
9ᖃᐅᑕᒫᑦ ᐱᓐᖏᓮᓐᓇᖅᑍᓕᓗᓯ ᓱᓇᑐᐃᓐᓇᑦᓯᐊᒥᒃ ᐱᔭᕆᐊᖃᑐᐊᖅᐸᑕ ᐃᑲᔪᖅᑕᐅᔭᕆᐊᖃᖅᐳᑦ; ᐃᒻᒧᒃᓯᐅᒊᑦ ᐊᖑᓴᓪᓗᖏᑕ ᐅᕕᒃᑲᖏᓐᓂᒃ, ᓰᐲᑦ ᐊᖑᓴᓪᓗᖏᓐᓂᒃ, ᓰᐱᐅᑉ ᓄᕐᕋᐅᔭᖏᓐᓂᒃ ᐃᑭᓪᓗᒋᑦ ᑐᓂᕐᕈᑎᒃᓴᖏᓐᓂᒃ ᒎᑎᒧᑦ ᕿᓚᖕᒦᑦᑐᒧᑦ, ᐅᕝᕙᓗ ᓂᐊᖂᔭᒃᓴᓂᒃ, ᑕᕆᐅᓂᒃ, ᕔᓂᓂᒃ, ᐅᕝᕙᓗ ᓇᐹᖅᑑᑉ ᐅᖅᓱᖓᓂᒃ, ᑐᓂᕐᕈᓯᖅᑎᑦᓯᔩᑦ ᔪᕉᓴᓚᒦᑦᑐᑦ ᐱᔪᒪᔭᖏᑦ ᒪᓕᒡᓗᒋᑦ. 
10ᑕᒪᓐᓇ ᐱᓇᓱᐊᖅᑕᐅᔪᒃᓴᐅᕗᖅ ᑖᒃᑯᐊ ᑐᓂᕐᕈᓯᕈᓐᓇᖁᓪᓗᒋᑦ ᒎᑎᒧᑦ ᕿᓚᖕᒦᑦᑐᒧᑦ ᑎᐱᑦᓯᐊᕆᒃᑐᒥᒃ, ᑐᒃᓯᐅᑦᔨᖁᓪᓗᒋᓪᓗ ᐅᕙᓐᓂᒃ ᐃᕐᖕᓂᒃᑲᓂᒡᓗ ᓮᒻᒪᖅᑎᑕᐅᖁᓪᓗᑕ. 
11ᑎᓕᓯᒃᑲᓐᓂᓕᖅᐳᖓᓗ ᓇᓪᓕᐊᑦ ᑕᒪᑐᒥᖓ ᓈᓚᖏᑦᑐᖅ ᑎᓕᓯᑦᔪᑎᒋᔭᓐᓂᒃ, ᐃᒡᓗᖓᑕ ᕿᒥᖅᓗᐊ ᕿᔪᐊᓗᒃ ᐲᖅᑕᐅᓗᓂ ᕿᔪᖕᒧᑦ ᓂᕕᓐᖓᖅᑕᐅᔪᒃᓴᐅᕗᖅ; ᐃᒡᓗᖓᓗ ᓯᖁᑦᑎᖅᑕᐅᓪᓗᓂ ᐃᒋᑕᒃᓴᕈᖅᑎᑕᐅᔪᒃᓴᐅᕗᖅ. 
12ᒎᑎᐅᑉ ᔪᕉᓴᓚᒥᒃ ᓂᕈᐊᓚᐅᖅᑑᑉ ᑐᒃᓯᐊᖅᕕᐅᔪᒪᓪᓗᓂ ᓵᓚᒋᓕᒋᑦ ᐊᖓᔪᖅᑳᖅᔪᐊᑦ ᓄᓇᓕᖅᔪᐊᓪᓘᓐᓃᑦ ᑖᑦᓱᒥᖓ ᐱᖁᔭᒥᒃ ᐊᓯᕈᐃᔪᑦ ᐊᓯᕈᐃᓇᓱᐊᖅᑐᓪᓘᓐᓃᑦ ᑐᒃᓯᐊᖅᕕᒡᔪᐊᒥᒃ ᑍᑲᓃᑦᑐᒥᒃ. ᐅᕙᖓ ᑍᕉᓯ ᑎᓕᓯᕗᖓ; ᑎᓕᓯᑦᔪᑎᒋᔭᕋᓗ ᑲᑦᓱᒊᑦᓯᐊᖅᑐᒥᒃ ᓈᓚᒃᑕᐅᔪᒃᓴᐅᕗᖅ.”
13ᑕᕝᕙ ᑕᑎᓁ, ᐊᐅᓚᑦᓯᔨ ᑰᑉ ᐃᕗᕅᑎᐅᑉ ᐊᑭᐊᓂ ᓯᑕᕆ-ᐳᔨᓁᒥᓗ, ᐊᓯᖏᓪᓗ ᐱᓇᓱᐊᖃᑎᖏᑦ ᐊᖓᔪᖅᑳᖅᔪᐊᑉ ᑍᕉᓯᐅᑉ ᐱᖁᔭᖓᓂᒃ ᐊᑐᓚᐅᖅᐳᑦ. 
14ᔫᑎᑦ ᓯᕗᓕᖅᑎᖏᑦ ᐱᕙᓪᓕᐊᒻᒪᕆᓚᐅᖅᐳᑦ ᑐᒃᓯᐊᖅᕕᒡᔪᐊᒥᒃ ᓴᓇᓪᓗᑎᒃ ᓇᓚᐅᑦᑍᑦᔪᑕᐅᓚᐅᖅᑐᓂᒃ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖏᖕᓄᑦ ᕼᐊᒊᒧᑦ ᔭᑲᕅᐊᒧᓪᓗ ᐃᑑᑉ ᐃᕐᖕᓂᖓᓄᑦ. ᐱᔭᕇᓚᐅᖅᐳᑦ ᑐᒃᓯᐊᖅᕕᒡᔪᐊᒥᒃ ᑎᓕᔭᐅᓚᐅᕐᖕᓂᕐᖕᒥᓂᒃ ᐄᓴᕅᓕᒥᐅᑦ ᒎᑎᖓᓄᑦ, ᓮᕋᓯᐅᓪᓗ ᑎᓕᓯᓂᖓᒍᑦ, ᑍᕉᓯᐅᓪᓗ, ᐋᕐᑕᔮᒃᓯᐅᓪᓗ ᐊᖓᔪᖅᑳᖅᔪᐊᑉ ᐴᕐᓯᐊᒥ. 
15ᐱᔭᕇᓚᐅᖅᐳᑦ ᑐᒃᓯᐊᖅᕕᒡᔪᐊᒥᒃ ᐊᑖᑉ ᑕᖅᑭᐅᑉ ᐅᓪᓗᖓᑕ ᐱᖓᔪᐊᓐᓂ, ᐊᖓᔪᖅᑳᖅᔪᐊᑉ ᑍᕉᓯᐅᑉ ᐊᖓᔪᖅᑳᖅᔪᐊᖑᓂᖓᑕ ᐊᕐᕌᒍᖓᑕ ᐱᖓᓲᔪᖅᑐᖓᓂ. 
16ᐊᒻᒪ ᐄᓴᕅᓕᒥᐅᑦ ᐃᓄᖁᑎᖏᑦ ᑐᓂᕐᕈᓯᖅᑎᑦᓯᔩᑦ, ᓕᕔᑏᑦ, ᐊᓯᓕᒫᖏᓪᓗ ᐊᐅᓪᓚᕈᑦᔭᐅᓯᒪᕕᖕᒥᓂᑦ ᐅᑎᓚᐅᖅᑐᑦ ᑐᒃᓯᐊᖅᕕᒡᔪᐊᑉ ᐃᑦᔪᕐᖕᓁᑎᑕᐅᓂᖓᓂᒃ ᓇᓪᓕᐅᓐᓂᖅᓯᐅᓚᐅᖅᐳᑦ ᖁᕕᐊᓱᒃᑐᐊᓘᓪᓗᑎᒃ. 
17ᐃᑦᔪᕐᖕᓁᑎᑦᓯᑎᓪᓗᒋᑦ ᑐᒃᓯᐊᖅᕕᒡᔪᐊᒥᒃ ᑐᓂᕐᕈᓯᓚᐅᖅᐳᑦ ᐃᒻᒧᒃᓯᐅᒊᑦ ᐊᖑᓴᓪᓗᖏᓐᓂᒃ 100-ᓂᒃ, ᓰᐱᐅᓪᓗ ᐊᖑᓴᓪᓗᖏᓐᓂᒃ 200-ᓂᒃ, ᓰᐱᐅᓪᓗ ᓄᕐᕋᐅᔭᖏᓐᓂᒃ 400-ᓂᒃ, ᒎᑦᓯᓂᒡᓗ ᐊᖑᓴᓪᓗᕐᖕᓂᒃ 12-ᓂᒃ ᐊᔪᕐᖕᓂᕐᖕᒧᑦ ᑐᓂᕐᕈᑎᓂᒃ, ᐄᓴᕅᓕᒥᐅᑦ ᑭᖑᕚᕇᖏᑦ ᐊᑐᓂᑦ ᒪᓕᒡᓗᒋᑦ. 
18ᐋᖅᑭᒃᓱᐃᓚᐅᖅᐳᑦ ᑐᓂᕐᕈᓯᖅᑎᑦᓯᔩᑦ ᐱᓇᓱᐊᖅᕕᒃᓴᖏᓐᓂᒃ ᓕᕔᑎᓪᓗ ᑐᒃᓯᐊᖅᑎᑦᓯᖃᑦᑕᕐᖕᓂᒃᓴᖏᓐᓂᒃ ᑐᒃᓯᐊᖅᕕᒡᔪᐊᒥ ᔪᕉᓴᓚᒦᑦᑐᒥ, ᒨᓯᓯᐅᑉ ᐊᓪᓚᖏᑕ ᐱᖁᔨᓂᖏᑦ ᒪᓕᒡᓗᒋᑦ.
19ᐃᓄᐃᑦ ᐅᑎᓚᐅᖅᑐᑦ ᐊᐅᓪᓚᕈᑦᔭᐅᓯᒪᕕᖕᒥᓂᑦ ᓇᓪᓕᐅᓂᖅᓯᐅᖃᑦᑕᓚᐅᖅᐳᑦ ᖄᖏᖅᑕᐅᕕᖕᒥᒃ ᐅᓪᓗᐃᑦ 14-ᖓᓂ ᑕᖅᑭᐅᑉ ᓯᕗᓪᓕᖅᐹᖓᓂ. 
20ᑐᓂᕐᕈᓯᖅᑎᑦᓯᔩᑦ ᓕᕔᑏᓪᓗ ᐃᒻᒥᖕᓂᒃ ᐃᑦᔪᕐᖕᓁᓕᑎᓚᐅᖅᐳᑦ; ᓴᓗᒻᒪᖅᑎᑕᐅᔪᐃᓐᓇᐅᓪᓗᑎᒃ ᐱᐅᓯᖅ ᒪᓕᒡᓗᒍ. ᓕᕔᑏᑦ ᑐᖁᑦᓯᓚᐅᖅᐳᑦ ᓰᐲᑦ ᓄᕐᕋᐅᔭᖏᓐᓂᒃ ᖄᖏᖅᑕᐅᕕᖕᒥ ᑐᓂᕐᕈᑎᒋᔭᐅᔪᓂᒃ ᐃᓄᓕᒫᓄᑦ ᐅᑎᓚᐅᖅᑐᑦ ᑭᖑᕚᓕᒫᖏᓐᓄᑦ, ᐃᓚᒥᖕᓄᓪᓗ ᑐᓂᕐᕈᓯᖅᑎᑦᓯᔨᓄᑦ, ᐃᒻᒥᖕᓄᓪᓗ. 
21ᑕᕝᕙ ᑐᓂᕐᕈᑎᐅᔪᑦ ᓂᕆᔭᐅᓚᐅᖅᐳᑦ ᐄᓴᕅᓕᒥᐅᓕᒫᓄᑦ ᐊᐅᓪᓚᕈᑦᔭᐅᓯᒪᕕᖕᒥᓂᑦ ᐅᑎᓚᐅᖅᑐᓕᒫᓂᒃ ᐃᓚᖃᖅᓗᑎᒃ ᐃᓅᖃᑎᒌᑦ ᐱᐅᓯᖏᓐᓂᒃ ᐊᑐᕈᓐᓃᖅᓗᑎᒃ ᒎᑎᖃᕈᒪᓕᖅᑐᓂᒃ ᐄᓴᕅᓕᒥᐅᑦ ᒎᑎᖓᓂᒃ ᐊᑕᓂᕐᖕᒥᒃ. 
22ᓇᓪᓕᐅᓐᓂᖅᓯᐅᓚᐅᖅᐳᑦ ᐳᕙᓪᓚᖅᓴᐅᑎᖃᖏᑦᑐᓂᒃ ᓂᐊᑰᔭᓂᒃ ᓇᓪᓕᐅᓐᓂᖅᓯᐅᕈᑎᒥᒃ ᐅᓪᓗᓂᒃ 7-ᓂᒃ ᖁᕕᐊᓱᒡᓗᑎᒃ; ᐊᖓᔪᖅᑳᖅᔪᐊᖅ ᐊᓯᕆᐊᒥᐅᑕᖅ ᐊᑕᓂᐅᑉ ᐱᐅᒃᓴᖅᑎᓚᐅᕐᖕᒪᒍ ᑖᒃᑯᓂᖓ, ᑖᑦᓱᒪ ᐃᑲᔪᖅᑐᓚᐅᕐᖕᒪᒋᑦ ᐱᓇᓱᐊᖅᑎᓪᓗᒋᑦ ᐄᓴᕅᓕᒥᐅᑦ ᒎᑎᖓᑕ ᑐᒃᓯᐊᖅᕕᒡᔪᐊᖓᓂᒃ ᓴᓇᑎᓪᓗᒋᑦ.
