1ᑕᒪᑐᒪᓕ ᑭᖑᓂᖓᒍᑦ ᒨᓯᓯᒃᑯᒃ ᐂᕈᓂᒃᑯᒃ ᐰᕈᒧᐊᖅᐴᒃ ᐅᖃᖅᓗᑎᒡᓗ, “ᐊᑕᓂᖅ ᐄᓴᕅᓕᐅᑉ ᒎᑎᖓ ᐃᒫᒃ ᐅᖃᖅᐳᖅ, ‘ᐃᓄᖁᑎᒃᑲ ᐊᐅᓪᓚᕈᓐᓇᖅᑎᓚᐅᒃᑭᑦ, ᖁᕕᐊᓱᖃᑎᒌᒡᓗᑎᒃ ᐃᓄᖃᖏᑦᑐᒥ ᓂᕆᖃᑎᒌᒍᓐᓇᖁᓪᓗᒋᑦ ᐱᑦᔪᑎᒋᓗᖓ.’”
2ᐰᕈᓕ ᐅᖃᖅᐳᖅ, “ᐊᑕᓂᖅ ᖃᓄᐃᑦᑑᖕᒪᑦ, ᑖᑦᓱᒪ ᐱᖁᔨᓂᖓ ᓈᓚᒋᐊᖃᕋᔭᕈᒃᑯ ᐄᓴᕅᓕᒥᐅᓂᒃ ᐊᐅᓪᓚᖅᑎᑦᓯᔪᓐᓇᖁᓪᓗᖔ? ᑖᓐᓇ ᐊᑕᓂᐅᓂᕋᖅᑕᓯ ᖃᐅᔨᒪᓐᖏᓚᕋ, ᑍᒤᒻᒪᑦ ᐄᓴᕅᓕᒥᐅᑦ ᐊᐅᓪᓚᖁᓂᐊᓐᖏᓚᒃᑲ.”
3ᑖᒃᑯᐊᒡᓕ ᑭᐅᕘᒃ, “ᐄᑉᕈᐃᑦ ᒎᑎᖓᑦ ᐅᕙᑦᑎᓐᓄᑦ ᓇᓗᓁᖅᓯᓚᐅᖅᐳᖅ; ᑍᒤᒻᒪᑦ ᐊᐅᓪᓚᕈᓐᓇᖅᑎᓚᐅᖅᑎᒍᑦ ᐅᓪᓗᓂᒃ ᐱᖓᓱᓂᒃ ᐃᖏᕐᕋᖁᓪᓗᑕ ᐃᓄᖃᖏᑦᑐᒧᑦ, ᑕᕝᕙᓂᓗ ᐊᑕᓂᕐᖕᒧᑦ ᒎᑎᑦᑎᓐᓄᑦ ᑐᖁᑕᒃᓴᒥᒃ ᑐᓂᕐᕈᓯᕈᓐᓇᖁᓪᓗᑕ, ᑍᒤᓕᐅᕐᖕᓂᐊᖏᒃᑯᑦᑕ ᖃᓂᒪᓇᖅᑐᒧᑦ ᑎᑭᑕᐅᑎᑐᐃᓐᓇᕆᐊᖃᕐᖕᒪᑎᒍᑦ ᐅᕝᕙᓗ ᑐᖁᑕᐅᑎᓪᓗᑕ ᐅᓇᑕᕐᖕᓂᒃᑯᑦ.”
4ᐃᑦᔨᑉᑎᒥᐅᓪᓕ ᐊᖓᔪᖅᑳᖅᔪᐊᖓᑦᑕ ᐅᖃᐅᑎᕚᒃ, “ᒨᓯᓰ ᐂᕈᓂᓗ, ᓱᖕᒪᑦ ᐃᓄᖕᓂᒃ ᓴᓇᔪᓂᒃ ᓄᖅᑲᖅᑎᑦᓯᓇᓱᒃᐱᓰᒃ? ᐱᓇᓱᐊᒃᓴᑦᓯᓐᓂᒃ ᐱᓇᓱᐊᕆᐊᖅᑐᖔᓕᕆᑦᑎᒃ.” 
5ᐰᕈᓗ ᐅᖃᒃᑲᓐᓂᖅᐳᖅ, “ᐃᓕᑦᓯ ᐃᓅᖃᑎᒌᖑᔪᓯ ᐃᑦᔨᑉᑎᒥᐅᓂᑦ ᐅᓄᕐᖕᓂᖅᓴᐅᓕᖅᐳᓯ. ᒫᓐᓇᓕ ᐊᒡᓛᑦ ᓴᓇᓂᖏᓐᓂᑦ ᓄᖅᑲᖁᓕᖅᐸᓯ!”
6ᐅᓪᓗᒥᓗ ᑖᑦᓱᒪᓂᑦᓮᓐᓇᖅ ᐰᕈ ᐱᖁᔨᓕᖅᐳᖅ ᓴᓇᑎᑦᓯᔨᐅᔪᓂᒃ ᐊᖓᔪᖅᑳᕆᔭᐅᔪᓂᒡᓗ ᐅᖃᐅᑎᓪᓗᒋᑦ, 
7“ᐃᓄᐃᑦ ᓴᓇᑎᑕᓯ ᐃᕕᖕᓂᒃ ᐅᔭᕋᓕᐊᕆᔭᒃᓴᓂᒃ ᑐᓂᓯᕕᒋᖃᑦᑕᕈᓐᓃᖅᓯᒋᒃ, ᓇᖕᒥᓂᖅᓕ ᐃᕕᖕᓂᒃ ᐅᔭᕋᓕᐊᕆᔭᒃᓴᓂᒃ ᕿᓂᖅᓗᑎᒃ ᑲᑎᑦᓯᖃᑦᑕᓕᖅᓕᑦ. 
8ᐅᔭᕋᓕᐊᕆᕙᒃᑕᖏᑕᓕ ᐅᓄᕐᖕᓂᖏᑦ ᑍᒫᑦᓮᓐᓇᖅ ᐅᓄᕐᖕᓂᖃᖅᑎᓯᐅᒃ, ᖃᑦᓰᓐᓇᕈᕆᐊᕐᖕᓂᐊᕐᖕᓇᒋᑦ; ᓄᖅᑲᖓᕕᒃᓴᖃᖃᑦᑕᓗᐊᒧᑦ ᐊᒡᓛᑦ ᐅᖃᖃᑦᑕᓕᕐᖕᒪᑕ, ‘ᑐᖁᑕᒃᓴᒥᒃ ᑐᓂᕐᕈᓯᕆᐊᖅᑐᖅᓗᑕ ᒎᑎᑦᑎᓐᓄᑦ ᐊᐅᓪᓚᖅᑎᑕᐅᓚᐅᖅᑕ.’ 
9ᓴᓇᔭᒃᓴᖏᓪᓕ ᐊᒃᓱᕈᕐᖕᓇᖅᓯᑎᒃᑲᓐᓂᖅᑎᓚᐅᖅᓯᐅᒃ ᐊᒃᓱᕈᖅᓗᑎᒃ ᐱᓇᓱᐊᖁᓪᓗᒋᑦ, ᐅᖃᐅᓯᕐᖕᓂᒃ ᓱᓕᖏᑦᑐᓂᒃ ᓈᓚᖃᑦᑕᕈᓐᓃᖁᓪᓗᒋᑦ.”
10ᑕᕝᕙ ᓴᓇᑎᑦᓯᔨᐅᔪᑦ ᓴᓇᔪᓄᓪᓗ ᐊᖓᔪᖅᑳᕆᔭᐅᔪᑦ ᐃᓄᖕᓄᐊᖅᐳᑦ ᐅᖃᖅᓗᑎᒡᓗ, “ᐰᕈ ᐃᒫᒃ ᐅᖃᖅᐳᖅ, ‘ᐃᕕᖕᓂᒃ ᐅᔭᕋᓕᐊᕆᔭᒃᓴᓂᒃ ᑐᓂᓯᕕᐅᖁᔪᓐᓃᖅᐸᑦᓯ. 
11ᐃᓕᑦᓯᓐᓂᒡᓕ ᓇᖕᒥᓂᖅ, ᕿᓂᖅᓗᓯ ᑲᑎᑦᓯᓗᓯᓗ ᐂᒃᓯᖃᑦᑕᕐᖕᓂᐊᓕᖅᐳᓯ; ᓴᓇᔭᒃᓴᓯᓕ ᒥᑭᒡᓕᒋᐊᖅᑕᐅᓂᐊᓐᖏᓚᑦ ᑍᒫᒃ ᐱᓇᓱᐊᒐᒃᓴᓂᒃ ᐱᑎᑕᐅᒐᓗᐊᕈᑦᓯ.’” 
12ᑍᒤᒻᒪᑦ ᐃᓄᐃᑦ ᐃᑦᔨᑉᑎᐅᑉ ᓄᓇᖓᓂ ᓇᒧᑐᐃᓐᓇᖅ ᓯᐊᒻᒪᖅᓯᒪᖃᑦᑕᓕᓚᐅᖅᐳᑦ, ᐃᕕᖕᓂᒃ ᐅᔭᕋᓕᐊᕆᔭᒃᓴᓂᒃ ᑲᑎᑦᓯᓇᓱᐊᖅᓗᑎᒃ. 
13ᓴᓇᑎᑦᓯᔨᐅᔪᓪᓕ ᑐᐊᕕᖁᔨᕗᑦ ᐅᖃᖅᓗᑎᒃ, “ᓴᓇᔭᒃᓴᓯ ᐅᓪᓗᒥ ᐱᔭᕇᖅᓯᐅᒃ, ᐃᕕᖕᓂᒃ ᐊᑐᐃᓐᓇᖃᖅᑎᑕᐅᓪᓗᓯ ᐱᓇᓱᐊᕐᖕᓂᕆᕙᓚᐅᖅᑕᑦᓯᑐᑦ.” 
14ᐄᓴᕅᓕᒥᐅᓪᓗ ᐊᖓᔪᖅᑳᖏᑦ, ᐰᕉᑉ ᓴᓇᑎᑦᓯᔨᖁᑎᖏᑕ ᐱᓇᓱᐊᖅᑕᐅᖁᔭᖏᓐᓂᒃ ᐱᔭᕇᖁᔭᖏᓐᓂᒡᓗ ᑎᓕᔭᐅᓯᒪᔪᑦ, ᐋᓐᓂᖅᓯᖅᑕᐅᕗᑦ, ᐅᖃᐅᑦᔭᐅᓪᓗᑎᒡᓗ, “ᓱᖕᒪᑦ ᐅᓪᓗᒥ ᓯᕗᓂᖓᓂᑐᑦ ᐱᓇᓱᐊᕐᖕᓂᕆᕙᓚᐅᖅᑕᑦᓯᑐᑦ ᐅᔭᕋᓕᐊᕆᔭᕆᐊᖃᖅᑕᑦᓯᓐᓂᒃ ᐱᔭᕇᖅᓯᓯᒪᓐᖏᓚᓰ?”
15ᑕᕝᕙ ᓴᓇᔪᓄᑦ ᐄᓴᕅᓕᒥᐅᓄᑦ ᐊᖓᔪᖅᑳᕆᔭᐅᔪᑦ ᐰᕈᒧᐊᖅᐳᑦ ᐊᒃᓱᕈᖅᓗᑎᒡᓗ ᓂᓪᓕᐊᓕᖅᐳᑦ, “ᓱᖕᒪᑦ ᐱᔨᒋᔭᕐᖕᓄᑦ ᑍᒤᓕᐅᖅᐲᑦ? 
16ᐃᕕᖕᓂᒃ ᐅᔭᕋᓕᐊᕆᔭᒃᓴᓂᒃ ᐱᔨᒋᔭᑎᑦ ᐊᑐᐃᓐᓇᖃᖅᑎᑕᐅᓐᖏᓚᑦ, ᓱᓕᓕ ᐅᔭᕋᓕᐅᖁᔭᐅᕗᒍᑦ, ᐊᒡᓛᓪᓗ ᐱᔨᑎᑦ ᐋᓐᓂᖅᓯᖅᑕᐅᖃᑦᑕᖅᐳᑦ; ᐃᕝᕕᓪᓕ ᐃᓄᖁᑎᑎᓪᓗ ᑕᒪᑐᒧᖓ ᓵᑕᒃᓴᑑᕗᓯ.”
17ᐰᕈᓕ ᐅᖃᖅᐳᖅ, “ᐃᕿᐊᓱᒃᑐᐊᓘᕗᓯ, ᓴᓇᔪᒪᖏᓐᓂᐊᓗᖕᒧᑦ ᐅᖃᖅᐳᓯ, ‘ᐊᐅᓪᓚᕈᓐᓇᖅᑎᓚᐅᖅᑎᒍᑦ ᐊᑕᓂᕐᖕᒧᑦ ᑐᓂᕐᕈᓯᕆᐊᖅᑐᕐᖕᓂᐊᕋᑦᑕ.’ 
18ᐅᑎᖅᓗᓯ ᓴᓇᔭᖅᑐᓕᕆᑦᓯ; ᐃᕕᖕᓂᒡᓕ ᐅᔭᕋᓕᐊᕆᔭᒃᓴᓂᒃ ᑐᓂᓯᕕᐅᓂᐊᓐᖏᓚᓯ, ᑭᓯᐊᓂᓕ ᓱᓕ ᑍᒫᓪᓗᐊᖅ ᐃᕕᖕᓂᒃ ᐊᑐᐃᓐᓇᖃᖅᑎᑕᐅᑎᓪᓗᓯ ᐅᔭᕋᓕᐅᕐᖕᓂᕆᕙᓚᐅᖅᑕᑦᓯᑐᑦ ᐱᓇᓱᐊᕆᐊᖃᕐᖕᓂᐊᖅᐳᓯ.” 
19ᐄᓴᕅᓕᒥᐅᓪᓕ ᓴᓇᔨᖏᓐᓄᑦ ᐊᖓᔪᖅᑳᖑᑎᑕᐅᔪᑦ ᖃᐅᔨᕗᑦ ᓯᕗᓂᖓᓂᑦ ᐅᖁᒤᓐᓂᖅᓴᒥᒃ ᐱᑎᑕᐅᓕᕐᖕᓂᕐᖕᒥᖕᓂᒃ, ᐅᖃᐅᑦᔭᐅᓚᐅᕋᒥᒃ ᓯᕗᓂᖓᓂᑐᑦ ᐃᕕᖕᓂᒃ ᐊᑐᐃᓐᓇᖃᖃᑦᑕᖅᓗᑎᒃ ᐅᔭᕋᓕᐅᕐᖕᓂᕆᕙᓚᐅᖅᑕᒥᒃᑎᑐᑦ ᑍᒫᓪᓗᐊᖅ ᖃᐅᑕᒫᑦ ᐱᖁᔭᐅᓚᐅᕋᒥᒃ.
20ᑖᒃᑯᐊᓗ ᐰᕈᒥᓐᖔᖅᓗᑎᒃ ᒨᓯᓯᒥᒃ ᐂᕈᓂᒥᒡᓗ ᑲᑎᓯᕗᑦ, ᑖᒃᑯᓇᓐᖓᑦ ᐅᑕᖅᑭᔭᐅᓚᐅᕋᒥᒃ; 
21ᐅᖃᖅᐳᓪᓗ, “ᐊᑕᓂᐅᑉ ᑕᑯᓐᓇᖅᐹᓯᒃ ᐊᑭᓂᐊᖅᓕᓯᒡᓗ ᖃᓄᐃᓕᐅᖅᑕᐅᑎᑦᓯᓂᑦᓯᖕᓂᒃ, ᐰᕈᒧᑦ ᐱᔨᒋᔭᖏᓐᓄᓪᓗ ᐊᑭᕋᖅᑐᖅᑕᐅᓕᖅᑎᑦᓯᒐᑦᓯᒃ ᐅᕙᑦᑎᓐᓂᒃ, ᑖᒃᑯᓄᖓᓗ ᑐᖁᑕᐅᑦᔪᑎᒃᓴᑦᑎᓐᓂᒃ ᐋᖅᑭᒃᓯᓯᒪᕗᓯ.”
22ᑕᕝᕙ ᒨᓯᓯ ᐊᑕᓂᕐᖕᒧᑦ ᓵᓕᖅᐳᖅ ᐅᖃᖅᓗᓂᓗ, “ᐊᑕᓃᖅ, ᓱᖕᒪᑦ ᐱᐅᖏᑦᑐᒥᒃ ᐱᓇᓱᐊᖅᑕᐅᑎᑦᓯᕖᑦ ᐅᑯᓄᖓ ᐃᓄᖕᓄᑦ? ᓱᖕᒪᓪᓗ ᑕᒪᐅᖓ ᑎᓕᓚᐅᖅᐱᖔ? 
23ᑍᒪᓐᖓᑦ ᐰᕈᒧᑦ ᐅᖃᕆᐊᖅᑐᓚᐅᕐᖕᓂᓐᓂᑦ ᐱᑦᔪᑎᒋᓪᓗᑎᑦ, ᐃᓄᖕᓄᑦ ᐅᑯᓄᖓ ᐱᑦᓯᐊᕈᓐᓃᒃᑲᓐᓂᑐᐃᓐᓇᖅᐳᖅ, ᐃᓄᖁᑎᑎᓪᓗ ᐊᐅᓪᓚᖅᑎᓚᐅᓐᖏᓚᑎᑦ ᐃᑲᔪᓚᐅᕐᖕᓇᒋᓪᓘᓐᓃᑦ.”
