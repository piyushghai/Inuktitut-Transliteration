1ᐊᑕᓂᐅᑉ ᒨᓯᓯ ᐅᖃᖅᕕᒋᕚ, ᐅᖃᖅᓗᓂ, 
2“ᐱᖁᔭᒥᒃ ᐆᒥᖓ ᐄᓴᕅᓕᒥᐅᑦ ᑐᓂᓯᕕᒋᒃᑭᑦ, ᐅᖃᐅᑎᓗᒋᑦ, ‘ᑐᓂᕐᕈᓯᐊᒃᓴᕋ, ᓂᕿᒃᓴᖅ ᑐᓂᕐᕈᓯᐊᒃᓴᕋ ᐃᑯᐊᓚᑎᑕᒃᓴᖅ ᑎᐱᑦᓯᐊᕆᒃᑑᓗᓂ ᐅᕙᓐᓄᑦ, ᑲᒪᑦᓯᐊᖅᓗᓯ ᐱᕕᒃᓴᖓᓂ ᐅᕙᓐᓄᑦ ᑐᓂᕐᕈᑎᒋᖃᑦᑕᕐᖕᓂᐊᖅᐸᓯ.’
3ᐅᖃᐅᑎᓗᒋᓪᓗ, ᑐᓂᕐᕈᑏᑦ ᑍᒤᑦᑐᖅ ᑐᓂᔭᕆᐊᖃᖅᐸᓯ ᐃᑯᐊᓚᑎᓪᓗᒍ ᐊᑕᓂᕐᖕᒧᑦ: ᐃᒫᒃ, ᓰᐱᐅᑉ ᓄᕐᕋᖏᒃ ᒪᕐᕉᒃ ᐊᖑᑎᐅᓗᑎᒃ, ᐊᑕᐅᓯᕐᖕᒥᒃ ᐊᕐᕌᒍᖃᖅᓗᑎᒃ ᓴᓗᒤᓐᓂᖃᖏᓪᓗᑎᒃ, ᖃᐅᑕᒫᑦ ᑖᒃᑯᐊᒃ ᑐᓂᕐᕈᑎᒋᖃᑦᑕᕐᖕᓂᐊᖅᐸᓯ, ᑍᒪᓐᖓᓕᒫᖅ ᑐᓂᕐᕈᓯᖅᐸᒃᓗᓯ. 
4ᓰᐱᐅᑉ ᓄᕐᕋᖓ ᐊᑕᐅᓯᖅ ᐅᓪᓛᒃᑯᑦ ᑐᓂᕐᕈᑎᒋᖃᑦᑕᕐᖕᓂᐊᖅᐸᓯ, ᓰᐱᐅᓪᓗ ᓄᕐᕋᖓᑕ ᐂᑉᐸᖓ ᐅᓐᓄᒃᑯᑦ ᑐᓂᕐᕈᑎᒋᖃᑦᑕᕐᖕᓂᐊᖅᐸᓯ, 
5ᓂᐊᖂᔭᒃᓴᒥᒡᓗ ᓯᖃᓪᓕᑦᓯᐊᖅᓯᒪᔪᒥᒃ ᐆᒃᑑᑦ 1/10 ᐃᕝᕙᒥᒃ ᓂᐊᖂᔭᒃᓴᖅ ᑐᓂᕐᕈᑎᒃᓴᖅ, ᐃᓚᖃᖅᓗᓂ ᐅᖅᓱᒥᒃ ᐆᒃᑑᑦ 1/4 ᕼᐃᓐᒥᒃ. 
6ᑕᒪᓐᓇ ᑐᓂᕐᕈᓯᕐᖕᓂᖅ ᑍᒪᓐᖓᑦ ᐊᑐᖅᑕᐅᓂᐊᖅᐳᖅ ᐱᒋᐊᖅᑎᑕᐅᓚᐅᖅᑐᖅ ᖃᖅᑲᒥ ᓮᓁᒥ ᑎᐱᑦᓯᐊᕆᒃᑑᓗᓂ ᑐᓂᕐᕈᑕᐅᔪᖅ ᐃᑯᐊᓚᑎᓪᓗᒍ ᐊᑕᓂᕐᖕᒧᑦ. 
7ᑐᓂᕐᕈᑎᓗ ᐃᒥᒐᒃᓴᖅ ᐆᒃᑑᑦ 1/4 ᕼᐃᓐᒥᒃ ᐊᖏᓂᖃᖅᓗᓂ ᐊᑐᓂᑦ ᓰᐱᒧᑦ ᑐᓂᕐᕈᑕᐅᔪᒧᑦ; ᑐᓂᕐᕈᓯᖅᕕᖕᒥ ᐃᑦᔪᕐᖕᓁᑦᑐᒥ ᑯᕕᔭᐅᔪᒃᓴᐅᕗᖅ ᐊᑕᓂᕐᖕᒧᑦ ᑐᓂᕐᕈᑎᒃᓴᐅᖁᓪᓗᒍ. 
8ᓰᐱᐅᑉ ᓄᕐᕋᖓᑕ ᐱᖃᑖ ᐅᓐᓄᒃᐸᑦ ᑐᓂᕐᕈᑎᒋᔭᕆᐊᖃᖅᐸᓯ; ᐅᓪᓛᒃᑯᑦ ᑐᓂᕐᕈᑎᒋᔭᑦᓯᑐᑦ ᓂᐊᖂᔭᒃᓴᖅ ᐃᒥᒃᓴᖅᓗ ᐊᑦᔨᒋᓗᒍ, ᑎᐱᑦᓯᐊᕆᒃᑑᓗᓂ ᐃᑯᐊᓚᑎᓪᓗᒍ ᑐᓂᕐᕈᑎᒋᔭᕆᐊᖃᖅᐸᓯ ᐊᑕᓂᕐᖕᒧᑦ.”
9“ᓴᐸᑎᐅᑉ ᐅᓪᓗᖓᓂ ᓰᐱᐅᑉ ᓄᕐᕋᖏᖕᓂᒃ ᒪᕐᕉᖕᓂᒃ ᑐᓂᕐᕈᓯᕆᐊᖃᖅᐳᓯ ᐊᑕᐅᓯᕐᖕᒥᒃ ᐊᕐᕌᒍᖃᖅᑑᖕᓂᒃ, ᓴᓗᒤᑦᑑᖏᓪᓗᑎᒃ, ᓂᐊᖂᔭᓴᒥᒃ ᓯᖃᓪᓕᓯᒪᑦᓯᐊᖅᑐᒥᒃ ᐆᒃᑑᑦ 2/10 ᕼᐃᓐᒥᒃ ᐊᖏᓂᓕᖕᒥᒃ ᐅᖅᓱᒥᒃ ᐃᓚᓗᒍ, ᕔᓂᒥᒡᓗ: 
10ᑍᒫᒃ ᐃᑯᐊᓚᑎᑕᒃᓴᖅ ᓴᐸᑎ ᑕᒫᑦ, ᖃᐅᑕᒫᑦ ᑐᓂᕐᕈᑎᑦ ᐃᓚᒋᒃᑲᓐᓂᕆᐊᖃᖅᑕᖓ.”
11“ᑕᖅᑭᐅᑉ ᐱᒋᐊᕐᖕᓂᖓᓂ ᐃᑯᐊᓚᑎᑕᒃᓴᒥᒃ ᐊᑕᓂᕐᖕᒧᑦ ᑐᓂᕐᕈᓯᖃᑦᑕᕐᖕᓂᐊᖅᐳᓯ: ᐊᖑᓴᓪᓘᖕᓂᒃ ᐃᒻᒧᒃᓯᐅᒑᖕᓂᒃ ᒪᕐᕉᖕᓂᒃ, ᓰᐱᒥᒃ ᐊᖑᓴᓪᓗᕐᖕᒥᒃ ᐊᑕᐅᓯᕐᖕᒥᒃ, 7-ᓂᒡᓗ ᓰᐱᓂᒃ ᓄᕐᕋᕐᖕᓂᒃ ᐊᕐᕌᒍᖃᖅᑐᓂᒃ ᐊᑕᐅᓯᕐᖕᒥᒃ, ᓴᓗᒤᓐᓂᖃᖏᓪᓗᑎᒃ; 
12ᐃᓚᖃᖅᓗᑎᒃ ᓂᐊᖂᔭᒃᓴᒥᒃ ᓯᖃᓪᓕᑦᓯᐊᖅᓯᒪᔪᒥᒃ ᐆᒃᑑᑦ 3/10-ᐃᕝᕙᒥᒃ, ᐅᖅᓱᒥᒃ ᐃᓚᖃᖅᓗᒍ ᐃᒻᒧᒃᓯᐅᒐᕐᖕᒥᒃ ᑐᓂᕐᕈᓯᓕᕈᑦᓯ; ᓰᐱᒥᒃ ᐊᖑᓴᓪᓗᕐᖕᒥᒃ ᑐᓂᕐᕈᓯᓕᕈᑦᓯ, 2/10-ᐄᕝᕙᒥᒃ ᐊᖏᑎᒋᔪᒥᒃ ᓂᐊᖂᔭᒃᓴᒥᒃ ᐅᖅᓱᒥᒡᓗ ᐃᓚᖃᖅᓗᒍ; 
13ᓰᐱᐅᑉ ᓄᕐᕋᖏᑦ ᐊᑐᓂᑦ ᐃᓚᖃᕆᐊᖃᖅᐳᑦ, ᓂᐊᖂᔭᒃᓴᒥᒃ ᓯᖃᓪᓕᑦᓯᐊᖅᓯᒪᔪᒥᒃ, ᐅᖅᓱᒥᒃ ᐃᓚᓯᒪᓗᒍ, ᐆᒃᑑᑦ 1/10-ᐄᕝᕙᒥᒃ ᑎᐱᑦᓯᐊᕆᒃᑐᒥᒃ ᐃᑯᐊᓚᑎᑕᒃᓴᒥᒃ ᑐᓂᕐᕈᑎᒃᓴᒥᒃ ᐊᑕᓂᕐᖕᒧᑦ ᑐᓂᕐᕈᑎᒥᒃ. 
14ᕔᓂ ᑖᒃᑯᓄᖓ ᑐᓂᕐᕈᑎᓄᑦ ᐃᓚᓕᐅᑎᔭᕆᐊᓕᒃ ᐊᖏᑎᒋᔭᕆᐊᖃᖅᐳᖅ ᐆᒃᑑᑦ 1/2-ᕼᐃᓐᒥᒃ ᐃᒻᒧᒃᓯᐅᒐᕐᖕᒧᑦ ᐊᑕᐅᓯᕐᖕᒧᑦ, 1/3-ᕼᐃᓐ ᓰᐱᒧᑦ ᐊᖑᓴᓪᓗᕐᖕᒧᑦ, 1/4-ᕼᐃᓐ ᓰᐱᐅᑉ ᓄᕐᕋᖓᓄᑦ; ᑍᒫᒃ ᑕᖅᑭᑕᒫᖅᓯᐅᑎᒥᒃ ᑐᓂᕐᕈᓯᖃᖅᑕᕐᖕᓂᐊᖅᐳᓯ ᐊᕐᕌᒍᓕᒫᖅ ᓈᓗᒍ. 
15ᐊᒻᒪ ᓱᓕ ᒎᑦᓯᐅᑉ ᓄᕐᕋᖓᓂᒃ ᐊᑕᐅᓯᕐᖕᒥᒃ ᐊᔪᕐᖕᓂᖅ ᐱᓪᓗᒍ ᐊᑕᓂᕐᖕᒧᑦ ᑐᓂᕐᕈᓯᕆᐊᖃᖅᐳᓯ ᑐᓂᕐᕈᑕᐅᔭᕆᐊᓖᑦ ᐃᑯᐊᓚᑎᑕᒃᓮᑦ ᕔᓃᓪᓗ ᑐᓂᕐᕈᑎᒃᓮᑦ ᐊᓯᐊᑦᑎᒍᑦ.”
16“ᐅᓪᓗᐃᑦ 14-ᖓᓂ ᑕᖅᑮᑦ ᓯᕗᓪᓕᖅᐹᖓᓂ ᐊᑕᓂᐅᑉ ᐊᐅᓪᓚᖅᕕᒃᓯᐅᖅᕕᖓ ᓇᓪᓕᐅᑎᕗᖅ. 
17ᐅᓪᓗᐃᑦ 14-ᖓᓂ ᑕᖅᑭᒥ ᑕᕝᕙᓂ ᓇᓪᓕᐅᓐᓂᖅᓯᐅᕆᐊᖃᖅᐳᓯ; ᓂᐊᖂᔭᕐᖕᒥᒃ ᐳᕙᓪᓚᖅᓴᐅᑎᖃᖏᑦᑐᒥᒃ ᐅᓪᓗᓂᒃ 7-ᓂᒃ ᓂᕆᖃᑦᑕᕆᐊᖃᖅᐳᓯ. 
18ᐅᓪᓗᐃᑦ ᓯᕗᓪᓕᖅᐹᖓᓂ ᑐᒃᓯᐊᖃᑎᒌᒋᐊᖃᖅᐳᓯ ᐃᑦᔪᕐᖕᓁᑦᑐᒥᒃ ᑍᓗᒍ. ᑕᕝᕙᓂ ᓴᓇᕙᒃᑕᑦᓯᓂᒃ ᐱᓇᓱᐊᕐᖕᓂᐊᖏᓚᓯ. 
19ᑐᓂᕐᕈᓯᕆᐊᖃᖅᐳᓯ ᐃᑯᐊᓚᑎᓪᓗᒍ ᐊᑕᓂᕐᖕᒧᑦ ᑐᓂᕐᕈᑎᒋᓗᒍ: ᐃᒻᒧᒃᓯᐅᒑᖕᓂᒃ ᒪᕐᕉᖕᓂᒃ ᐊᖑᓴᓪᓘᖏᓂᒃ, ᓰᐱᒥᒃ ᐊᖑᓴᓪᓗᕐᖕᒥᒃ ᐊᑕᐅᓯᕐᖕᒥᒃ, 7-ᓂᒃ ᓰᐱᐅᑉ ᓄᕐᕋᖏᓐᓂᒃ ᐊᑕᐅᓯᕐᖕᒥᒃ ᐊᕐᕌᒍᖃᖅᑐᓂᒃ. ᑖᒃᑯᐊ ᓴᓗᒤᑦᑑᔭᕆᐊᖃᓐᖏᓚᑦ. 
20ᑖᒃᑯᓄᖓ ᐃᓚᒋᔭᐅᔭᕆᐊᓖᑦ, ᓂᐊᖂᔭᒃᓴᖅ ᓯᖃᓪᓕᑦᓯᐊᖅᓯᒪᔪᖅ ᐅᖅᓱᒥᒃ ᐃᓚᖃᖅᓗᒍ: ᐆᒃᑑᑦ 3/10-ᐃᕝᕙ ᐃᒻᒧᒃᓯᐅᒐᒧᑦ, 2/10-ᐃᕝᕙ ᓰᐱᐅᑉ ᐊᖑᓴᓪᓗᖓᓄᑦ; 
211/10-ᐃᕝᕙ ᓰᐱᐅᑉ ᓄᕐᕋᖏᓐᓄᑦ 7-ᓄᑦ ᐊᑐᓂᑦ. 
22ᐃᓚᖃᖅᓗᑎᒃ ᒎᑦᓯᒥᒃ ᐊᑕᐅᓯᕐᖕᒥᒃ ᐊᔪᕐᖕᓂᖅ ᐱᓪᓗᒍ, ᐃᓱᒪᒋᔪᓐᓁᖅᕕᐅᖁᓪᓗᓯ. 
23ᑖᒃᑯᐊ ᑐᓂᕐᕈᑎᒋᔭᕆᐊᖃᖅᐸᓯ ᐅᓪᓛᑕᒫᑦ ᑐᓂᕐᕈᑎᒋᔭᕆᐊᖃᖅᑕᑦᓯ ᐊᓯᐊᒍᑦ, ᑍᓐᓇ ᐊᓯᑦᔨᕆᐊᖃᖏᒻᒪᑦ. 
24ᑍᒫᒃ ᓂᖅᑭᒃᓴᓂᒃ ᑐᓂᕐᕈᓯᖃᑦᑕᕆᐊᖃᕐᖕᓂᐊᖅᐳᓯ ᐃᑯᐊᓚᑎᑕᒃᓴᓂᒃ ᖃᐅᑕᒫᑦ ᐅᓪᓗᓂᒃ 7-ᓂᒃ, ᑎᐱᑦᓯᐊᕆᒃᑐᒥᒃ ᐊᑕᓂᕐᖕᒧᑦ; ᑕᒪᒃᑯᐊ ᑐᓂᕐᕈᑕᐅᔭᕆᐊᓖᑦ ᕔᓃᓪᓗ ᐊᓯᖏᑎᒍᑦ ᑐᓂᕐᕈᑕᐅᖃᖅᑕᕆᐊᖃᖅᐳᑦ. 
25ᐅᓪᓗᐃᑦ 7-ᖓᓂ ᑐᒃᓯᐊᕆᐊᖅᓯᒪᔭᕆᐊᖃᖅᐳᓯ ᐃᑦᔪᕐᖕᓁᑦᑐᒥᒃ ᑍᓗᒍ. ᑕᕝᕙᓂ ᓴᓇᕙᒃᑕᑦᓯᓐᓂᒃ ᐱᓇᓱᐊᕆᐊᖃᓐᖏᓚᓯ.”
26“ᐊᒻᒪ ᐱᕈᖅᑐᑦ ᓯᕗᓪᓕᖅᐹᑦ ᑲᑎᑕᐅᓂᖏᓐᓂ, ᐱᕈᖅᑐᓂᒃ ᓄᑖᓂᒃ ᐊᑕᓂᕐᖕᒧᑦ ᑐᓂᕐᕈᓯᓕᕈᑦᓯ ᐱᓇᓱᐊᕈᓯᕐᖕᓂ ᐱᕈᖅᑐᑦ ᐱᓗᒋᑦ ᓇᓪᓕᐅᓐᓂᖅᓯᐅᖅᕕᖕᒥ, ᑲᑎᒪᓗᓯ ᑐᒃᓯᐊᕆᐊᖃᖅᐳᓯ ᐃᑦᔪᕐᖕᓁᑦᑐᒥᒃ ᑍᓗᒍ. ᑕᕝᕙᓂ ᓴᓇᕙᒃᑕᑦᓯᓂᒃ ᐱᓇᓱᐊᖅᑐᒃᓴᐅᓐᖏᓚᓯ. 
27ᑐᓂᕐᕈᓯᕆᐊᖃᖅᐳᓯ ᐃᑯᐊᓚᑎᑕᒃᓴᓂᒃ ᑎᐱᑦᓯᐊᕆᒃᑐᓂᒃ ᐊᑕᓂᕐᖕᒧᑦ: ᐃᒻᒧᒃᓯᐅᒑᖕᓂᒃ ᒪᕐᕉᖕᓂᒃ ᐊᖑᓴᓪᓘᖕᓂᒃ, ᓰᐱᒥᒃ ᐊᖑᓴᓪᓗᕐᖕᒥᒃ ᐊᑕᐅᓯᕐᖕᒥᒃ, 7-ᓂᒃ ᓰᐱᐅᑉ ᓄᕐᕋᖏᓐᓂᒃ ᐊᑕᐅᓯᕐᖕᒥᒃ ᐊᕐᕌᒍᖃᖅᑐᓂᒃ, 
28ᐃᓚᖃᖅᓗᑎᒃ ᓂᐊᖂᔭᒃᓴᓂᒃ ᓯᖃᓕᑦᓯᐊᖅᓯᒪᔪᓂᒃ ᑐᓂᕐᕈᑎᓂᒃ ᐅᖅᓱᒥᒃ ᐃᓚᓯᒪᔪᓂᒃ: ᐆᒃᑑᑦ 3/10-ᐃᕝᕙ ᐃᒻᒧᒃᓯᐅᒐᕐᖕᒧᑦ ᐊᑕᐅᓯᕐᖕᒧᑦ ᐊᑐᓂᑦ, ᐆᒃᑑᑦ 2/10-ᐃᕝᕙ ᓰᐱᒧᑦ ᐊᖑᓴᓪᓗᕐᖕᒧᑦ ᐊᑐᓂᑦ, 
29ᐆᒃᑑᑦ 1/10-ᐃᕝᕙ ᓰᐱᐅᑉ ᓄᕐᕋᖏᓐᓄᑦ 7-ᓄᑦ ᐊᑐᓂᑦ; 
30ᐃᓚᓗᒋᑦ ᒎᑦᓯᐅᑉ ᓄᕐᕋᖓᓂᒃ ᐊᑕᐅᓯᕐᖕᒥᒃ, ᐊᔪᕐᖕᓂᕐᖕᒥᑦ ᐃᓱᒪᒋᔪᓐᓁᖅᕕᐅᑦᔪᑎᒥᒃ. 
31ᑐᓂᕐᕈᑎᑦ ᓴᓗᒤᓐᓂᖃᕆᐊᖃᓐᖏᓚᑦ. ᑐᓂᕐᕈᑎᒋᔭᕆᐊᖃᖅᐸᓯ ᐃᓚᖃᖅᓗᒋᑦ ᕔᓂᒥᒃ ᑐᓂᕐᕈᑎᒃᓴᒥᒃ, ᑐᓂᕐᕈᑎᑦ ᐃᑯᐊᓚᑎᑕᒃᓮᑦ ᐊᓯᖏᑎᒍᑦ ᑐᓂᕐᕈᑎᒋᔭᕆᐊᖃᖅᐸᓯ.”
