1ᓴᕅᓕ, ᐂᕝᕙᕋᐅᑉ ᓄᓕᐊᖓ ᕿᑐᕐᖏᓱᐃᑦᑑᒐᒥ ᕿᑐᕐᖓᖅᑖᓚᐅᓐᖏᓚᖅ. ᐃᑦᔨᑉᑎᒥᐅᑕᕐᖕᒥᒡᓕ ᐊᕐᖕᓇᒥᒃ ᐱᔨᖃᓚᐅᖅᐳᖅ ᐂᒡᒐᒥᒃ ᐊᑎᓕᖕᒥᒃ; 
2ᑍᒤᒻᒪᑦ ᐅᐃᓂ ᐂᕝᕙᕋᒻ ᐅᖃᐅᑎᕚ, “ᑕᑯᓕᕆᑦ, ᐊᑕᓂᐅᑉ ᕿᑐᕐᖓᖅᑖᕈᓐᓇᖅᑎᖏᒻᒪᖓ; ᐱᔨᒐᑐᕐᖑᓇ ᐱᖃᑎᒋᓚᐅᕈᒃ ᐃᒻᒪᖄᓕ ᕿᑐᕐᖓᖅᑖᕈᓐᓇᖅᐳᖅ ᕿᑐᕐᖓᒃᓴᓐᓂᒃ.” ᐂᕝᕙᕋᐅᓪᓗ ᓴᕅᑉ ᐅᖃᐅᓯᖏᑦ ᓈᓚᓚᐅᖅᐰᑦ. 
3ᑕᕝᕙ ᐂᕝᕙᕋᒻ ᓄᓇᖃᖅᓯᒪᓕᖅᑎᓪᓗᒍ ᑬᓇᓂᒥ ᐊᕐᕌᒍᓂᒃ ᖁᓕᓂᒃ, ᓴᕅᑉ ᐱᔨᓂ ᐂᒡᒐ ᐃᑦᔨᑉᑎᒥᐅᑕᖅ ᐂᕝᕙᕋᒻᒧᑦ ᑐᓂᕚ ᓄᓕᐊᕆᔭᐅᖁᓪᓗᒍ. 
4ᐂᕝᕙᕋᐅᓪᓗ ᐱᖃᑎᒋᖕᒪᒍ ᐂᒡᒐ, ᓄᑕᕋᒃᓴᖃᓕᖅᐳᖅ; ᐂᒡᒐᓗ ᖃᐅᔨᓕᕋᒥ ᓄᑕᕋᒃᓴᖃᓕᕐᖕᓂᕐᖕᒥᓂᒃ, ᐱᐅᔪᕆᓕᖅᐳᖅ ᐊᑭᕋᖅᑐᓕᖅᓗᓂᓗ ᓴᕅᒥᒃ.
5ᑕᕝᕙ ᓴᕅ ᐅᖃᖅᐳᖅ ᐂᕝᕙᕋᒻᒧᑦ, “ᓈᒻᒪᖏᑦᑐᓕᕕᐅᓂᕋ ᐃᕝᕕᑦ ᓵᑕᒃᓴᐅᑦᔪᑎᒃᓴᕆᕙᑦ! ᐱᔨᒐ ᑐᓂᓚᐅᕋᒃᑯ ᐃᓕᖕᓄᑦ, ᑍᒪᓐᖓᓪᓕ ᓄᑕᕋᒃᓴᖃᓕᕐᖕᓂᕐᖕᒥᓂᒃ ᖃᐅᔨᑐᐊᕋᒥ, ᐅᕙᓐᓂᒃ ᐆᒥᓱᓕᖅᐳᖅ. ᐊᑕᓂᖅᓕ ᓇᖕᒥᓂᖅ ᖃᐅᔨᓴᖅᓕ ᓇᓕᖅᐳᒃ ᑕᒻᒪᖅᓯᒪᖕᒪᖔᑦ ᐃᕝᕕᓪᓘᓐᓃᑦ ᐅᕙᖓᓘᓐᓃᑦ!”
6ᐂᕝᕙᕋᐅᓪᓗ ᑭᐅᕚ, “ᐄᓛᒃ, ᑖᓐᓇ ᐃᕝᕕᑦ ᐱᔨᒋᒐᕕᐅᒃ ᓇᖕᒥᓂᖅᓗ ᐱᔪᓐᓇᕐᖕᓂᖃᖅᕕᒋᓪᓗᒍ; ᐃᓱᒪᒋᔭᕐᖕᓂᒃ ᐱᓂᐊᖅᕕᒋᓕᕈᒃ.” ᑕᕝᕙ ᓴᕅᑉ ᐂᒡᒐ ᓂᑲᒋᖃᑦᑕᕈᓐᓃᕐᖕᒪᒍ, ᐂᒡᒐ ᕿᒫᓕᓚᐅᖅᐳᖅ ᑖᑦᓱᒪᓐᖓᑦ.
7ᑕᕝᕙ ᐊᑕᓂᐅᑉ ᐂᖏᓕᖓᑕ ᐂᒡᒐ ᐅᐸᒃᐹ ᐃᒥᖅᑕᖅᕕᖕᒦᑎᓪᓗᒍ ᐊᖅᑯᑎᒥ ᐃᓄᖃᖏᑦᑐᒥ ᓲᕐᒧᐊᕆᐊᒥ. 
8ᐅᖃᐅᑎᓪᓗᒍᓗ, “ᐂᒡᒑ, ᓴᕅᑉ ᐱᔨᖓ, ᓇᑭᓐᖔᖅᐱᑦ ᐊᒻᒪ ᓇᒧᓐᖓᐅᕖᑦ?”
9ᐊᑕᓂᐅᑉ ᐂᖏᓕᖓᑕ ᐅᖃᐅᑎᕚ, “ᐊᖓᔪᖅᑳᕐᖕᓄᑦ ᐅᑎᓚᐅᕆᑦ ᐃᓕᖕᓂᒡᓗ ᑐᓂᓗᑎᑦ ᑖᑦᓱᒧᖓ.” 
10ᐊᑕᓂᐅᓪᓗ ᐂᓐᖏᓕᖓ ᐅᖃᒃᑲᓐᓂᖅᐳᖅ, “ᐅᓄᖅᑐᖅᔪᐊᓂᒃ ᑭᖑᕚᖅᑖᖅᑎᑦᓱᒫᖅᐸᒋᑦ ᑭᓇᒧᓪᓘᓐᓃᑦ ᓈᓴᖅᑕᐅᔪᓐᓇᖏᑦᑐᓂᒃ.” 
11ᐊᑕᓂᐅᓪᓗ ᐂᖏᓕᖓᑕ ᐅᖃᐅᑎᕚ: “ᑕᑯᒋᑦ, ᕿᑐᕐᖓᒃᓴᖃᖅᐳᑎᑦ ᐃᕐᖕᓂᖅᑖᓛᖅᐳᑎᓪᓗ; ᑖᓐᓇᓗ ᐊᑦᓯᕈᒫᖅᐸᑦ ᐃᓯᒥᐅᓪᒥᒃ; ᐃᓛᒃ ᐊᑕᓂᐅᑉ ᑐᓴᓚᐅᕐᖕᒪᑎᑦ ᐅᖁᒤᒃᓴᕕᒡᔪᐊᕈᑎᖕᓂᒃ. 
12ᐃᕐᖕᓃᓪᓕ ᐃᓅᓯᖃᕈᒫᖅᐳᖅ ᓄᔪᐊᖅᑕᑎᑐᑦ ᓯᐅᑎᖅᑯᖅᑐᔪᑎᑐᑦ, ᑕᒤᓐᓂᒃ ᐊᑭᕋᖃᕈᒫᖅᐳᖅ, ᑕᒤᓐᓄᓪᓗ ᐊᑭᕋᕆᔭᐅᓗᓂ. ᓄᓇᖃᕈᒫᖅᐳᖅᓗ ᐃᓚᒥᓄᑦ ᑲᑎᒪᔭᐅᖏᓪᓗᓂ.”
13ᐂᒡᒐᐅᓪᓗ ᐊᑕᓂᖅ ᐅᖃᖅᕕᒋᔨᓂ ᐊᑎᖃᖅᑎᑉᐹ, “ᒎᑏ ᑕᑯᓐᓇᖅᐳᑎᑦ”; ᐅᖃᓚᐅᕋᒥ, “ᒎᑎᒥᒃ ᑕᑯᓪᓚᕆᒃᐳᖓ ᑐᖁᓇᖓᓗ ᑕᑯᓚᐅᖅᓗᒍ?” 
14ᑍᒤᒻᒪᑦ ᑖᓐᓇ ᐃᒥᖅᑕᖅᕕᒃ ᑲᑎᓯᐅᑉ ᐱᕇᓪᓗ ᐊᑯᓐᓂᖓᓃᑦᑐᖅ ᐃᓄᖕᓄᑦ ᑍᔭᐅᕙᓕᖅᐳᖅ “ᐱᐊᕐ-ᓚᕼᐂ-ᕈᐂ.” ᑐᑭᓕᒃ “ᐃᓅᖏᓐᓇᖅᑐᖅ ᐅᕙᓐᓂᒃ ᑕᑯᓐᓇᖅᐳᖅ.”
15ᐂᒡᒐᓗ ᐂᕝᕙᕋᒻᒥᑦ ᐃᕐᖕᓂᖅᑖᖅᐳᖅ; ᑖᓐᓇᓗ ᐂᕝᕙᕋᐅᑉ ᐊᑦᓯᖅᐹ ᐃᓯᒥᐅᓪᒥᒃ, ᐂᒡᒐᒃᑯᑦ ᐃᕐᖕᓂᖅᑖᕆᔭᓂ. 
16ᐂᕝᕙᕋᒻᓗ ᐊᕐᕌᒍᖃᓕᓚᐅᖅᐳᖅ 86-ᓂᒃ ᐂᒡᒐᒃᑯᑦ ᐃᕐᖕᓂᖅᑖᕋᒥ ᐃᓯᒥᐅᓪᒥᒃ.
