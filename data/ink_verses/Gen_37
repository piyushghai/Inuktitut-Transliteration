1ᔧᑯᓕ ᓱᓕ ᓄᓇᖃᓚᐅᖅᐳᖅ ᑬᓇᓂᒥ, ᑕᒫᓂ ᐊᑖᑕᖓᑕ ᓄᓇᒋᓚᐅᖅᑕᖓᓂ, 
2ᑕᒪᑦᔭᓗ ᔧᑰᑉ ᐃᓚᒋᔭᖏᑕ ᐅᓂᒃᑳᖅᑕᐅᓂᖏᑦ ᑕᒫᓂ ᐅᖃᐅᓯᐅᓯᒪᕗᑦ.
3ᐄᓴᕅᓕᐅᑉ ᔫᓯᐱ ᓇᒡᓕᒋᓂᖅᓴᕆᓚᐅᕐᖕᒪᒍ ᕿᑐᕐᖓᒥᓂᑦ ᑕᒤᓐᓂᑦ, ᐃᓄᑐᖃᐅᓕᖅᓗᓂ ᐃᕐᖕᓂᖅᑖᕆᓯᒪᒐᒥᐅᒃ; ᐊᓐᓄᕌᒃᓴᖓᓂᒡᓗ ᓴᓇᓚᐅᖅᐳᖅ ᑕᑭᔪᒥᒃ ᐂᖅᑯᖅᑐᔪᒥᒃ.+ 
4ᐊᖓᔪᖏᓪᓕ ᖃᐅᔨᓕᕋᒥᒃ ᐊᑖᑕᖓᑕ ᓇᒡᓕᒋᓂᖅᓴᕆᖕᒪᒍ ᐃᕐᖕᓂᓕᒫᒥᓂᑦ ᑕᒤᓐᓂᑦ, ᑕᕝᕙ ᐆᒥᒋᓕᖅᐹᑦ ᐊᒡᓛᑦ ᑐᓐᖓᓇᖅᑐᓂᒃ ᐅᖃᐅᑎᔪᓐᓁᓪᓕᓪᓗᒍ.
5ᔫᓯᐱᓕ ᓯᓐᓇᒃᑐᓚᐅᖅᐳᖅ, ᐊᖓᔪᓂᓕ ᑕᒪᑐᒥᖓ ᐅᓂᒃᑳᖅᕕᒋᖕᒪᒋᑦ, ᑖᒃᑯᓄᖓ ᐆᒥᒋᔭᐅᒋᐊᓪᓚᑐᐃᓐᓇᖅᐳᖅ. 
6ᐅᓂᒃᑳᖅᕕᒋᓕᖅᐰᑦ ᐅᖃᖅᓗᓂ, “ᓯᓐᓇᒃᑐᕆᓚᐅᖅᑕᓐᓂᒃ ᑐᓵᓚᐅᕆᑦᓯ; 
7ᑕᑯᒋᑦ, ᓂᐊᖂᔭᒃᓴᓂᒃ ᑲᑎᖅᓱᖅᓯᒪᔪᓂᒃ ᕿᓚᒃᓱᐃᑎᓪᓗᑕ ᐱᕈᖅᓰᕕᖕᒥ, ᑲᑎᓯᒪᔭᒃᑲᓕ ᕿᐱᑍᑦ ᓇᑉᐸᕋᒥᒃ ᓇᐸᑦᓯᐊᓕᖅᐳᑦ; ᐃᓕᑦᓯᓗ ᑲᑎᓯᒪᔭᓯ ᑲᑎᓯᒪᔭᒪ ᐊᕙᑖᓄᐊᖅᓗᑎᒃ ᑕᕝᕗᖓ ᐅᑯᕗᑦ.”
8ᐊᖓᔪᖏᑕᓗ ᐊᐱᕆᕚᑦ, “ᐅᕙᑦᑎᓐᓄᑦ ᐊᖓᔪᖅᑳᓐᖑᓛᖅᑐᕆᕖᑦ? ᐊᐅᓚᑦᓯᓕᖅᓗᑎᓪᓗ ᐅᕙᑦᑎᓐᓂᒃ?” ᑕᕝᕙ ᐆᒥᒋᒋᐊᓪᓚᓕᖅᐹᑦ ᓯᓐᓇᒃᑐᕐᖕᓂᖓᓄᑦ ᐅᖃᐅᓯᖏᓐᓄᓪᓗ.
9ᑕᕝᕙ ᔫᓯᐱ ᓱᓕ ᓯᓐᓇᒃᑑᒪᒃᑲᓐᓂᓚᐅᖅᐳᖅ, ᐊᖓᔪᒥᓄᓪᓗ ᐅᖃᐅᓯᕆᓪᓗᓂᐅᒃ, ᐅᖃᖅᓗᓂ, “ᑕᑯᒋᑦ ᓯᓐᓇᒃᑑᒪᒃᑲᓐᓂᓚᐅᖅᐳᖓ; ᑕᑯᒋᑦ, ᓯᕿᓂᖅ, ᑕᖅᑭᖅᓗ, ᐅᓪᓗᕆᐊᓪᓗ 11-ᐃᑦ ᐅᕙᓐᓄᑦ ᐹᒻᒪᒃᑎᓚᐅᖅᐳᑦ.”
10ᑕᒪᑐᒥᖓᓕ ᐊᑖᑕᓂ ᐊᖓᔪᓂᓗ ᐅᓂᒃᑲᐅᑎᖕᒪᒋᑦ, ᐊᑖᑕᖓᑕ ᓱᐊᒡᓗᒍ, ᐅᖃᐅᑎᕚ, “ᓯᓐᓇᒃᑐᐃᓄᓇ ᖃᓄᖅ ᑐᑭᓕᒃ? ᐊᓈᓁᓪᓗ ᐊᖓᔪᑎᓪᓗ ᑍᒤᓪᓚᕆᒋᐊᖃᖅᐱᑖ ᓄᓇᒧᑦ ᐹᒻᒪᒃᑎᖅᑐᒃᓴᐅᕕᑖ ᓵᖕᓂ?” 
11ᐊᖓᔪᖏᑕᓗ ᓯᒡᒐᑎᓕᖅᐹᑦ, ᐊᑖᑕᖓᑕᓕ ᑕᒪᓐᓇ ᐃᓱᒪᒥᐅᑕᕆᓕᖅᐹ.
12ᐊᖓᔪᖏᓪᓕ ᐊᑖᑕᖓᑕ ᓰᐱᖁᑎᖏᓐᓂᒃ ᓂᕆᑎᑦᓯᔭᖅᑐᓚᐅᖅᐳᑦ ᓯᑭᒻᒥᐅᑉ ᖃᓂᒋᔮᓄᑦ. 
13ᐄᓴᕅᓕᐅᓪᓗ ᔫᓯᐱ ᐅᖃᐅᑎᕚ, “ᐊᖓᔪᑎᑦ ᓰᐱᓂᒃ ᓂᕆᑎᑦᓯᔭᖅᑐᖅᓯᒪᓐᖏᓛᑦ ᓯᑭᒻᒥ? ᑍᒃᑯᓄᖓ ᑎᓕᔪᒪᕙᒋᑦ.”
14ᐅᖃᐅᑎᕚᓗ, “ᑍᒃᑯᓄᓐᖓᓚᐅᕆᑦ, ᑕᑯᔭᖅᑐᖅᓗᑎᑦ ᐊᖓᔪᑎᑦ ᓰᐱᖁᑎᕗᓪᓗ ᖃᓄᐃᖏᑦᓯᐊᕋᓗᐊᕐᖕᒪᖔᑕ; ᐅᑎᕈᕕᑦ ᑐᓴᖅᑎᑦᓱᒫᕋᕕᖓ.” ᑕᕝᕙᓐᖓᑦ ᕼᐃᐸᕋᓂᐅᑉ ᓇᖅᓴᖓᓂᑦ ᑎᓕᖕᒪᒍ, ᓯᑭᒻᒧᐊᓕᖅᐳᖅ. 
15ᐊᖑᒻᒧᓪᓗ ᑕᑯᔭᐅᒐᒥ ᐱᕈᖅᓰᕕᖕᒥ ᐅᑎᖅᑕᖅᑎᓪᓗᒍ; ᐊᖑᑎᐅᑉ ᐊᐱᕆᕚ, “ᓱᓇᒦᒃ ᕿᓂᖅᐱᑦ?”
16ᑭᐅᕚ, “ᐊᖓᔪᒃᑲ ᕿᓂᖅᐸᒃᑲ, ᐅᖃᐅᑎᓚᐅᓐᖓ, ᓇᓃᒃᑯᐊ ᓰᐱᓂᒃ ᒥᐊᓂᖅᓯᔪᑦ?”
17ᐊᖑᑎᐅᑉ ᐅᖃᐅᑎᕚ, “ᑕᒫᓐᖓᑦ ᓅᓯᒪᓕᖅᐳᑦ, ᐅᖃᖅᑎᓪᓗᒋᑦ ᑐᓴᓚᐅᖅᑕᒃᑲ, ‘ᑑᑖᓂᒧᐊᓚᐅᖅᑕ.’” ᑕᕝᕙ ᔫᓯᐱ ᐊᖓᔪᒥᓂᒃ ᒪᓕᒃᓴᖅᐳᖅ, ᑑᑖᓂᒥᓗ ᓇᓂᕔᑦ.
18ᓱᓕᓕ ᐅᖓᓯᒃᑎᓪᓗᒍ ᑕᑯᕚᑦ, ᖃᒡᓕᓚᐅᖅᑎᓐᓇᒍ ᓱᓕ ᑕᕝᕙ ᐃᓱᒪᓕᐅᖃᑎᒌᓕᖅᐳᑦ ᑐᖁᑦᓱᒪᓪᓗᒍ. 
19ᐃᒻᒥᖕᓄᑦ ᐅᖃᖃᑦᑕᐅᑎᕗᑦ, “ᓯᓐᓇᒃᑐᑎ ᕾᓕᖅᐳᖅ. 
20ᐊᑏ ᑲᑐᑎᓗᒍ, ᑐᖁᓚᐅᖅᓚᕗᑦ ᐃᑎᖅᓴᒧᓪᓗ ᑲᑕᒃᑎᓪᓗᒍ; ᐅᖃᓛᕋᑦᑕ ᐆᒪᔪᒧᑦ ᐃᖅᓯᓇᖅᑐᒧᑦ ᓂᕆᔭᕕᓂᐅᓂᕋᖅᓗᒍ, ᑕᕝᕙ ᖃᐅᔨᓛᖅᐳᒍᑦ ᓯᓐᓇᒃᑐᕆᓚᐅᖅᑕᖏᑦ ᖃᓄᐃᓕᖓᓛᕐᖕᒪᖔᑕ.”
21ᕉᐱᓂᓕ ᑕᒪᑐᒥᖓ ᑐᓴᕋᒥ, ᑖᒃᑯᓇᓐᖓᑦ ᓴᐳᑎᕚ, ᐅᖃᖅᓗᓂ, “ᐅᓇ ᑐᖁᓐᓇᑎᒍ.” 
22ᕉᐱᓂᐅᑉ ᐅᖃᐅᑎᒃᑲᓐᓂᖅᐰᑦ, “ᑐᖁᖏᓪᓗᒍ; ᐅᕗᖓ ᐃᑎᖅᓴᒧᑦ ᑲᑕᒃᑎᓚᐅᖅᓯᐅᒃ ᐃᓄᖃᖏᑦᑑᒦᑦᑐᒧᑦ, ᖃᓄᐃᓕᖏᓪᓗᒍ.” ᑍᒤᓕᓚᐅᖅᐳᖅ ᑖᒃᑯᓇᓐᖓᑦ ᓴᐳᑎᔪᒪᒐᒥᐅᒃ, ᐊᑖᑕᖓᓄᓪᓗ ᐅᑎᖅᑎᑦᓱᒪᓪᓗᒍ. 
23ᑕᕝᕙ ᔫᓯᐱ ᐊᖓᔪᒥᓄᑦ ᑎᑭᒻᒪᑦ, ᐅᓕᖓ ᐊᑐᖅᑕᖓ ᐲᖅᐹᑦ, ᑕᑭᔪᖅ ᐂᖅᑯᖅᑐᓪᓗᓂ;+ 
24ᑎᒍᓪᓗᒍᓗ ᐃᑎᖅᓴᒧᑦ ᑲᑕᒃᑎᑉᐹᑦ. ᐃᑎᖅᓴᖅᓕ ᓱᓇᖃᓐᖏᓚᖅ, ᐃᒪᖃᕋᓂᓗ.
25ᑕᕝᕙ ᐃᖏᑉᐳᑦ ᓂᕆᓇᓱᐊᓕᖅᓗᑎᒃ; ᑕᑯᓴᕋᒥᒡᓗ ᑕᑯᕗᑦ, ᐃᓯᒤᓕᒥᐅᓂᒃ ᐅᓄᖅᑐᓂᒃ ᐃᖏᕐᕋᖃᑎᒌᒃᑐᓂᒃ, ᓄᓇᒥᑦ ᒋᓕᐊᑎᒥᑦ ᐱᔪᓂᒃ ᑳᒥᓕᒃᑯᑦ ᐃᖏᕐᕋᔪᓂᒃ, ᑎᐱᑦᓯᐊᕆᒃᓴᐅᑎᓂᒃ ᓇᒃᓴᖅᑐᑦ, ᐹᓪᒥᓂᒃ, ᒧᕆᓂᒡᓗ, ᐃᑦᔨᑉᑎᒧᓐᖓᐅᑎᔭᒥᖕᓂᒃ. 
26ᑕᕝᕙ ᔫᑕ ᖃᑕᓐᖑᑎᒥᓄᑦ ᐅᖃᓕᖅᐳᖅ, “ᓱᓇᒥᒃ ᐱᕙᓪᓕᕈᑎᖃᕋᔭᖅᐱᑕ ᓄᑲᕗᑦ ᑐᖁᒃᑲᔭᕈᑦᑎᒍ, ᐊᐅᖓᓗ ᐊᓐᖏᐊᕆᓗᒍ? 
27ᓂᐅᕐᕈᑎᒋᓚᐅᖅᓚᕗᑦ ᐃᓯᒤᓕᒥᐅᓄᑦ, ᐊᒡᒐᑦᑎᓐᓄᑦ ᖃᓄᐃᓕᖏᓪᓗᒍ, ᓄᑲᕆᒐᑦᑎᒍ, ᓇᖕᒥᓂᕆᓪᓗᑎᒍᓗ.” ᑕᕝᕙ ᖃᑕᓐᖑᑎᖏᑕ ᐊᖏᖃᑎᒋᕚᑦ. 
28ᑍᒤᒻᒪᑦ ᒥᑎᐊᓂᒥᐅᑦ ᑕᐅᖅᓰᔩᑦ ᐊᖅᑯᓵᓕᖅᐳᑦ; ᑕᕝᕙ ᔫᓯᐱ ᐃᑎᖅᓴᒥᑦ ᐊᒧᓪᓗᒍ ᐊᓂᑎᑉᐹᑦ, ᓂᐅᕐᕈᑎᒋᓪᓗᒍᓗ ᐃᓯᒤᓕᒥᐅᓄᑦ 20-ᓂᒃ ᓯᐅᓪᕕᕆᓂᒃ ᐊᑭᖃᖅᓱᓂ; ᑖᒃᑯᐊᓗ ᔫᓯᐱ ᓇᒃᓴᓕᖅᐹᑦ ᐃᑦᔨᑉᑎᒧᑦ.
29ᕉᐱᓂᓕ ᐅᑎᕋᒥ ᐃᑎᖅᓴᒧᓪᓗ ᑕᑯᒋᐊᕋᒥ ᔫᓯᐱ ᑕᑯᓐᖏᓛ, ᐊᓐᓄᕌᓂᓗ ᐊᓕᒃᐰᑦ. 
30ᖃᑕᓐᖑᑎᒥᓄᓪᓗ ᐅᑎᕋᒥ, ᐅᖃᖅᐳᖅ, “ᐃᓅᓱᒃᑐᖅ ᑍᑲᓃᑦᓱᓐᓃᖅᐳᖅ, ᖃᓄᐃᓐᓂᐊᓕᖅᑐᖓᓕ, ᓇᒧᓐᖓᖅᕕᒃᓴᖃᕈᓐᓃᖅᐳᖔ?”
31ᑕᕝᕙ ᔫᓯᐱᐅᑉ ᐅᓕᖓ ᑖᒃᑯᐊ ᑎᒍᕚᑦ, ᒎᑦᓯᒥᒡᓗ ᑐᖁᑦᓯᓪᓗᑎᒃ, ᐅᓕᒡᓗ ᐊᐅᖕᒧᑦ ᒥᓱᒃᑎᖅᐹᑦ. 
32ᐅᓕᒡᔪᐊᖅ ᑕᑭᔪᖅ ᐂᖅᑯᖅᑐᔪᖅ+ ᓇᒃᓴᖅᐹᑦ ᐊᑖᑕᒥᖕᓄᑦ, ᐅᖃᐅᑎᓪᓗᒍᓗ, “ᐅᓇ ᓇᓂᓚᐅᖅᑕᕗᑦ; ᑕᑯᒍᒃ ᐃᕐᖕᓂᖅᐱᑦ ᐊᓐᓄᕌᕆᖕᒪᖔᒍ ᐊᓐᓄᕌᕆᖏᒻᒪᖔᒍᓗ?”
33ᑖᑦᓱᒪᓗ ᐃᓕᑕᕆᕚ, ᐅᖃᖅᓗᓂᓗ, “ᐅᓇ ᐃᕐᖕᓂᕐᖕᒪ ᐅᓕᖓ; ᐃᕐᖕᓂᕋ ᐆᒪᔪᒧᑦ ᐃᖅᓯᓇᖅᑐᒧᑦ ᓂᕆᔭᐅᓐᓂᖅᐳᖅ; ᔫᓯᐱ ᓇᓗᓇᓐᖏᓚᖅ ᓄᖑᑕᐅᑦᓯᐊᖅᑐᕕᓂᖅ.” 
34ᑕᕝᕙ ᔧᑰᑉ ᐊᓐᓄᕌᓂ ᐊᓕᒃᐰᑦ, ᖃᓪᓗᓈᖅᑕᒥᒡᓗ ᐳᑐᖅᓛᒥᒃ ᐊᑎᓯᓪᓗᓂ, ᐃᕐᖕᓂᓂᓗ ᕿᒃᓵᒍᑎᒋᕚ ᐅᓪᓗᓂᒃ ᐅᓄᖅᑐᓂᒃ. 
35ᐃᕐᖕᓂᖏᑕᓕ ᐸᓂᖏᑕᓗ ᑕᒪᕐᖕᒥᒃ ᓮᒻᒪᖅᓴᕋᓱᐊᕋᓗᐊᖅᐹᑦ; ᓮᒻᒪᖅᓴᖅᑕᐅᔪᒪᓐᖏᓚᖅᓕ, ᐅᖃᖅᓗᓂᓗ, “ᕿᒃᓵᒻᒪᕆᒡᓗᖓ ᑐᖁᖓᔪᑦ ᐃᓂᖓᓄᐊᖔᕈᒪᓕᖅᐳᖓ ᐃᕐᖕᓂᕋ ᐅᐸᒡᓗᒍ.” ᑕᕝᕙ ᐊᑖᑕᖓᑕ ᑍᒫᒃ ᕿᒃᓴᕕᒡᔪᐊᕈᑎᒋᓚᐅᖅᐹ.
36ᑍᑦᓱᒪᓂᐅᑎᓪᓗᒍᓕ ᒥᑎᐊᓂᒥᐅᑦ ᓂᐅᕐᕈᑎᒋᕚᑦ ᐃᑦᔨᑉᑎᒥ ᐹᑎ-ᐸᕆᒧᑦ, ᐰᕉᑉ ᐊᖓᔪᖅᑳᖁᑎᖓᓄᑦ, ᐊᖓᔪᖅᑳᒃᑯᕕᖕᒥ ᖃᐅᔨᓴᖅᑏᑦ ᐊᖓᔪᖅᑳᖓᓐᓄᑦ.
