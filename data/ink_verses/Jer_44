1ᐊᑕᓂᐅᑉ ᔨᕆᒤᐊ ᐅᖃᖅᕕᒋᕚ ᔫᑎᑦ ᐃᑦᔨᑉᑎᒦᑦᑐᑦ ᐱᑦᔪᑎᒋᓗᒋᑦ ᓄᓇᓕᖕᓂ ᐅᑯᓇᓃᑦᑐᑦ; ᒥᒡᑐᓕᒥ, ᑕᐸᓂᓯᒥ ᒥᒻᐱᓯᒥᓗ, ᓄᓇᒥᓗ ᐹᑐᕉᓯᒥ. 
2ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ, ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, “ᑕᑯᓯᒪᓕᖅᐳᓯ ᔪᕉᓴᓚᒥᐅᑦ ᐊᓯᕈᖅᑕᐅᓯᒪᓂᖏᓐᓂᒃ ᔫᑕᐅᓪᓗ ᓄᓇᖓᓂ ᓄᓇᓕᐅᔪᑦ, ᒫᓐᓇᓕ ᓄᓇᓕᕕᓂᑐᐃᓐᓇᐅᓕᕐᖕᒪᑕ ᐃᓄᖃᕋᑎᒡᓗ. 
3ᐃᓄᒋᓚᐅᖅᑕᖏᓐᓂᑦ ᓂᓐᖓᒃᑎᑕᐅᓚᐅᕋᒪ ᐱᐅᖏᑦᑐᓕᓂᖏᓐᓄᑦ, ᑐᓂᕐᕈᓯᖅᓗᑎᒃ ᑐᒃᓯᐊᖅᕕᖃᖃᑦᑕᓚᐅᕐᖕᒪᑕ ᐊᓯᓐᓂᒃ ᒎᑎᒋᔪᒪᔭᒥᖕᓂᒃ ᑖᒃᑯᐊᓗ ᐱᔨᑦᓯᖔᓕᖅᓗᒋᑦ ᓯᕗᓕᕕᓂᖏᑕ ᓯᕗᓕᕕᓂᑦᓯᓗ ᑐᒃᓯᐊᖅᕕᒋᓂᐅᔭᓚᐅᓐᖏᑕᖏᓐᓂᒃ. 
4ᐅᖃᖅᑎᓐᓂᒃ ᐱᓇᓱᐊᖅᕕᐅᔭᖅᑐᖅᑎᖃᑦᑕᓚᐅᖅᐸᑦᓯ, ᐅᖃᐅᑎᓪᓗᓯ, ‘ᐱᐅᖏᑦᑐᓂᒃ ᐆᒥᒋᔭᓐᓂᒃ ᐱᓇᓱᐊᓕᖁᓇᓯ.’ 
5ᑐᓴᕈᓐᓇᓚᐅᓐᖏᓐᓇᑦᓯ ᓈᓚᒍᒪᖏᓪᓗᓯᓗ, ᐱᐅᖏᑦᑐᓕᓂᓯ ᓄᖅᑲᐅᑎᔪᒪᓚᐅᖏᓐᓇᑦᓯᐅᒃ ᒎᑎᓐᖑᐊᓄᑦ ᑐᓂᕐᕈᓯᖅᓗᓯ ᑐᒃᓯᐊᖅᕕᖃᖃᑦᑕᕋᑦᓯ. 
6ᓂᓐᖓᕕᒃᔪᐊᕐᖕᓂᕋ ᓴᖅᑭᑎᓚᐅᖅᐸᕋ ᔫᑕᒥᐅᓄᑦ ᔪᕉᓴᓚᒥᐅᓄᓪᓗ ᓄᓇᓖᓪᓗ ᐃᑯᐊᓪᓚᒃᑕᐅᑎᓚᐅᖅᐸᒃᑲ, ᓄᓇᓕᕕᓂᑐᐃᓐᓇᐅᓕᖅᐳᑦ ᐅᓪᓗᒥ ᑕᑯᓪᓗᒋᓪᓗ ᑕᑯᔪᒥᓇᓐᖏᓚᑦ.
7ᑍᒤᒻᒪᑦ ᐃᒫᒃ ᐊᑕᓂᖅ ᒎᑎ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᐃᓱᒪᓚᐅᕆᑦᓯ ᖃᓄᐃᒻᒪᑦ ᐃᓕᑦᓯᓐᓂᒃ ᐱᐅᖏᑦᑐᓕᐅᖅᑎᒻᒪᖔᑦᓯ, ᐊᖑᑎᑦ ᐊᕐᖕᓁᓪᓗ ᓱᕈᓰᓪᓗ ᓄᑕᕋᑯᓗᐃᓪᓗ ᐊᓯᕈᖅᑕᐅᖁᒐᑦᓯᐅᒃ ᐊᒥᐊᒃᑯᖃᕈᒪᔪᓐᓃᖅᐱᓰ? 
8ᓱᖕᒪᑦ ᓂᓐᖓᒃᑎᓐᓇᓱᐊᖅᐱᓯᓐᖔ ᑐᒃᓯᐊᖅᕕᖃᕐᖕᓂᑦᓯᓐᓄᑦ ᒎᑎᓐᖑᐊᓄᑦ ᑐᓂᕐᕈᓯᖅᕕᒋᓪᓗᒋᓪᓗ ᐃᑦᔨᑉᑎᒥ ᒎᑎᒋᔭᐅᔪᑦ? ᑍᒤᓕᐅᕋᓱᐊᖅᐱᓰ? ᓄᖑᑦᓯᐊᒻᒪᕆᒍᒪᓪᓗᓯ, ᓄᓇᒥ ᐃᓅᖃᑎᒌᒡᔪᐊᖑᔪᓄᑦ ᒥᑕᐅᑎᒋᔭᒃᓴᓐᖑᕈᒪᓪᓗᓯ ᐅᖃᕐᖕᓂᖅᓘᑎᒃᓴᐅᔪᒪᓪᓗᓯᓘ? 
9ᐳᐃᒍᖅᐱᓰ ᐱᐅᖏᑦᑐᓂᒃ ᐱᓂᐊᖅᑕᐅᓯᒪᔪᓂᑦ ᔫᑕᒥᐅᓂᑦ ᔪᕉᓴᓚᒥᐅᓂᓪᓗ ᓯᕗᓕᕕᓂᑦᓯᓐᓄᑦ ᐱᓂᐊᖅᑕᐅᓯᒪᔪᓂᒃ? ᐊᖓᔪᖅᑳᖑᓚᐅᖅᑐᓄᑦ ᔫᑕᒥ, ᓄᓕᐊᖏᓐᓄᓪᓗ ᐃᓕᑦᓯᓐᓄᑦ ᓄᓕᐊᑦᓯᓐᓄᓪᓗ? 
10ᐅᓪᓗᒥᒧᑦ ᑎᑭᓪᓗᒍ ᓱᓕ ᒥᑭᒡᓕᑎᓚᐅᖅᓯᒪᓐᖏᓚᓯ ᐃᓕᑦᓯᓗ ᓯᕗᓕᕕᓂᓯᓗ, ᐅᕙᓐᓂᒃ ᐅᐱᒋᔭᖃᓚᐅᖅᓯᒪᓐᖏᓚᓯ ᐃᓅᓇᓱᐊᓚᐅᖅᓯᒪᓇᓯᓗ ᐱᖁᔭᒃᑲ ᒪᓕᒡᓗᒋᑦ.
11ᑍᒤᒻᒪᑦ ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ, ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᐊᑭᕋᖅᑐᕐᖕᓂᐊᖅᐸᑦᓯ ᔫᑕᒥᐅᓕᒫᓪᓗ ᐊᓯᕈᕈᒫᖅᐸᒃᑲ. 
12ᔫᑕᒥᐅᑦ ᐊᒥᐊᒃᑯᖏᑦ ᐃᑦᔨᑉᑎᒥ ᓄᓇᖃᕆᐊᖅᑐᖅᓯᒪᔪᑦ ᓄᖑᓐᓂᐊᖅᐸᒃᑲ ᐃᓘᓐᓇᑎᒃ ᐃᑦᔨᑉᑎᒦᓕᕋᓗᐊᖅᑎᓪᓗᒋᑦ ᑐᖁᕋᕈᒫᖅᐳᑦ, ᐅᓇᑕᖅᑐᓂᓘᓐᓃᑦ, ᑳᖕᓇᖅᑐᖅᔪᐊᒧᓪᓘᓐᓃᑦ, ᒥᑭᓐᓂᖅᐹᒥᑦ ᐱᔪᓐᓇᕐᖕᓂᖅᐹᑦ ᑎᑭᓪᓗᒋᑦ, ᑐᖁᑕᐅᔪᒫᖅᐳᑦ ᐅᓇᑕᖅᑐᒃᓴᓄᑦ ᑳᖕᓇᖅᑐᖅᔪᐊᒧᓪᓗ, ᐅᖃᕐᖕᓂᖅᓘᑎᒃᓴᓐᖑᕈᒫᖅᐳᑦ ᑕᑯᒥᓁᑦᑑᓗᑎᒡᓗ ᐃᒋᑕᒃᓴᐅᓂᐊᖅᐳᑦ ᐸᓯᔭᒃᓴᐅᓗᑎᒡᓗ. 
13ᐃᑦᔨᑉᑎᒦᓕᖅᑐᑦ ᐅᓇᑕᕐᖕᓂᒃᑯᑦ ᑳᖕᓇᖅᑐᖅᔪᐊᒃᑯᓪᓗ ᐋᓐᓂᐊᓇᖅᑐᑎᒍᓪᓗ ᓱᒋᐊᕐᖕᓂᐊᖅᐸᒃᑲ, ᔪᕉᓴᓚᒥᐅᓂᒃ ᓱᒋᐊᖅᓯᓂᕆᓚᐅᖅᑕᑦᑐᑦ ᐱᓂᐊᖅᐸᒃᑲ. 
14ᔫᑕᒥᐅᑦ ᐊᒥᐊᒃᑯᖏᑦ ᐃᑦᔨᑉᑎᒧᐊᓚᐅᖅᑐᑦ ᐃᓅᔪᖅᑕᖃᕐᖕᓂᐊᓐᖏᓚᑦ, ᔫᑕᒧᑦ ᐅᑎᕈᒫᖅᑐᒃᓴᓂᒃ ᐅᑎᖅᓯᖅᕕᒋᕙᓚᐅᖅᑕᒥᖕᓄᑦ; ᐅᑎᖅᑐᒃᓴᖃᕈᒫᖏᒻᒪᑕ ᕿᒪᒃᓯᓂᑯᕕᓂᕐᖕᓂᒃ ᐅᓄᖏᑦᑐᓂᒃ ᐅᑎᕈᓐᓇᖅᑐᖃᕈᒫᖅᑑᒐᓗᐊᖅ.”
15ᐊᖑᑎᑦ ᑕᒪᕐᖕᒥᒃ ᖃᐅᔨᒪᔪᑦ ᓄᓕᐊᒥᖕᓂᒃ ᑐᓂᕐᕈᓯᖃᑦᑕᖅᑐᓂᒃ ᒎᑎᒋᔭᒥ ᐊᓯᐊᓄᑦ ᐊᕐᖕᓇᐅᖃᑎᖏᓪᓗ ᑕᕝᕙᓃᖃᑕᐅᔪᑦ ᐃᓄᐃᓪᓗ ᑕᕝᕙᓃᑦᑐᑦᑕᐅᖅ, ᐹᑐᕉᓯᒦᑦᑐᓪᓗ ᐃᑦᔨᑉᑎᒥᐅᓂ, ᑕᕆᐅᓪᓗ ᓇᓛᓂᒥᐅᑦ ᔨᕆᒤᐊᒧᑦ ᐅᖃᖅᐳᑦ, 
16“ᐊᑕᓂᐅᑉ ᐊᑎᖓᓂ ᐅᖃᐅᓯᕆᔭᑎᑦ ᓈᓚᖕᓂᐊᓐᖏᓚᕗᑦ, 
17ᐊᖏᕈᑎᒋᓚᐅᖅᑕᓕᒫᑦᑎᓐᓂᒃ ᐱᓇᓱᐊᕐᖕᓂᐊᖅᐳᒍᑦ, ᐆᓯᒪᔪᓂᒃ ᑐᓂᕐᕈᓯᖃᑦᑕᕐᖕᓂᐊᖅᐳᒍᑦ ᕿᓚᐅᑉ ᑯᐃᖓᓄᑦ, ᑯᕕᓯᕕᒋᕙᒡᓗᒍᓗ ᑐᓂᕐᕈᑎᓂᒃ ᐃᒥᖅᑕᐅᔪᒃᓴᓂᒃ; ᓲᖅᓗᑦᑕᐅᖅ ᓯᕗᓕᕕᓂᕗᑦ ᐊᖓᔪᖅᑳᖅᔪᐊᕆᔭᕗᓪᓗ ᐊᖓᔪᖅᑳᖁᑎᕗᓪᓗ ᑍᒤᓕᐅᖅᐸᓚᐅᕐᖕᒪᑕ ᔫᑕᒥ ᔪᕉᓴᓚᒥᓗ, ᑍᑦᓱᒪᓂ ᓂᕿᒃᓴᖃᑦᓯᐊᖅᐸᓚᐅᖅᐳᒍᑦ ᐊᔪᖅᓴᕐᖕᓇᖅᑐᖅᓯᐅᕋᑕᓗ ᐱᐅᖏᑦᑐᓂᒡᓗ ᑕᑯᓚᐅᕐᖕᓇᑕ. 
18ᕿᓚᐅᑉ ᑯᐃᖓᓄᑦ, ᐆᑕᖅᓯᒪᔪᓂᒃ ᑐᓂᕐᕈᓯᖃᑦᑕᕈᓐᓃᕋᑦᑕ ᑯᕕᓯᖃᑦᑕᕈᓐᓃᕋᑦᑕᓗ ᐃᒥᖅᑕᐅᔪᒃᓴᓂᒃ ᑐᓂᕐᕈᑎᓂᒃ, ᓱᓁᕈᑎᖔᖅᓯᒪᕗᒍᑦ, ᐅᓇᑕᖅᑐᓄᓪᓗ ᑐᖁᕋᖅᑕᐅᕙᓕᖅᓗᑕ ᑳᖕᓇᖅᑐᖅᔪᐊᒧᓪᓗ.”
19ᐊᕐᖕᓁᑦ ᐅᖃᒃᑲᓐᓂᖅᐳᑦ, “ᐆᓯᒪᔪᓂᒃ ᑐᓂᕐᕈᓯᕌᖓᑦᑕ ᕿᓚᐅᑉ ᑯᐃᖓᓄᑦ ᐃᒥᖅᑕᒃᓴᖏᓐᓂᒡᓗ ᑐᓂᕐᕈᓯᖅᓗᑕ, ᐅᐃᕗᑦ ᖃᐅᔨᒪᕙᓐᖏᓛᑦ? ᐆᑕᕗᑦ ᐊᑦᔨᖃᖅᐸᖕᒪᑕ ᑖᑦᓱᒥᖓ ᐃᒥᖅᑕᒃᓴᖏᓐᓂᒡᓗ ᑯᕕᓯᓪᓗᑕ ᑐᓂᕐᕈᓯᖅᕕᒋᕙᒃᑲᑦᑎᒍ.”
20ᔨᕆᒤᐊᐅᑉ ᐅᖃᐅᑎᓕᖅᐰᑦ ᐃᓄᓕᒫᑦ, ᐊᖑᑏᑦ ᐊᕐᖕᓇᓪᓗ, ᑭᐅᒪᔨᒋᔭᓂ: 
21“ᐊᑕᓂᐅᑉ ᐃᖅᑲᐅᒪᖏᒻᒪᒌᑦ? ᐃᓱᒪᒋᓇᓂᒋᓪᓗ ᐳᔫᖅᑎᑦᓯᓪᓗᑎᒃ ᑐᓂᕐᕈᑎᒋᔭᐅᖃᑦᑕᓚᐅᖅᑐᑦ ᔫᑕᒥᐅᓂᑦ ᔪᕉᓴᓚᒥᐅᓂᓪᓗ ᐃᓕᑦᓯᓐᓄᑦ ᓯᕗᓕᕕᓂᑦᓯᓐᓄᓪᓗ ᐊᖓᔪᖅᑳᖅᔪᐊᑦᓯᓐᓄᑦ ᐊᖓᔪᖅᑳᖁᑎᖏᓐᓄᓪᓗ ᐃᓄᖕᓄᓪᓗ ᓄᓇᖃᓚᐅᖅᑐᓄᑦ ᑖᕙᓂ? 
22ᐊᑕᓂᖅ ᕿᓄᐃᓵᕈᓐᓁᓪᓕᒐᒥ ᐱᐅᖏᑦᑐᓂᒃ ᐃᓕᖅᑯᓯᖃᕐᖕᓂᑦᓯᓐᓄᑦ, ᓈᒻᒪᒋᓐᖏᑕᖏᓐᓂᒡᓗ ᐱᓇᓱᐊᖃᑦᑕᕐᖕᓂᑦᓯᓐᓄᑦ ᓄᓇᒋᔭᓯ ᐅᖃᐅᓯᖅᓘᑎᒃᓴᓐᖑᓚᐅᖅᐳᖅ, ᓱᓁᕈᑎᓪᓗᓂᓗ ᐃᓄᖃᕈᓐᓃᖅᓗᓂᓗ ᒫᓐᓇ ᑍᒤᑦᑑᓕᖅᐳᖅ. 
23ᑐᓂᕐᕈᓯᖃᑦᑕᓚᐅᕋᑦᓯ ᐊᑕᓂᖅᓗ ᐊᔪᖅᑐᓕᕕᒋᓪᓗᒍ, ᓈᓚᓚᐅᖏᓐᓇᑦᓯᐅᒃ ᐱᖁᔭᖏᓪᓗ ᒪᓕᖕᓇᒋᑦ ᑐᓴᖅᑕᐅᖁᔭᖏᓪᓗ ᐃᓱᒪᒋᓇᒋᑦ ᐊᖏᖅᓯᒪᓂᖏᓪᓘᓐᓃᑦ, ᑕᒪᑦᔭ ᑲᑉᐱᐊᓇᖅᑐᓂᒃ ᐊᑐᕈᑎᒋᓕᖅᑕᓯ ᐅᓪᓗᒥᓗ ᑕᑯᓯᒪᓕᖅᐸᓯ ᑍᒤᑦᑐᒦᑦᔪᑎᒋᔭᓯ ᓱᓇᒨᕐᖕᒪᖔᑦ.”
24ᔨᕆᒤᐊᐅᑉ ᐅᖃᐅᑎᒃᑲᓐᓂᖅᐰᑦ ᐃᓄᓕᒫᑦ ᐊᕐᖕᓁᓪᓗ, “ᐊᑕᓂᐅᑉ ᐅᖃᐅᓯᖏᑦ ᑐᓴᖅᓯᐅᒃ, ᔫᑕᒥᐅᑕᐅᔪᓯ ᐃᑦᔨᑉᑎᒦᓕᖅᑐᓯ. 
25ᐃᒫᒃ ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ, ᑕᒪᑦᓯ ᓄᓕᐊᓯᓗ ᐱᓂᐊᕐᖕᓂᑦᓯᒍᑦ ᓇᓗᓇᕈᓐᓃᖅᑎᑦᓯᕗᓯ ᐊᑐᕈᒪᓚᐅᖅᑕᓯ ᐅᖃᖅᑎᓪᓗᓯ, ‘ᐊᖏᖃᑎᒌᒍᑎᓕᐅᖅᐳᒍᑦ ᐆᓯᒪᔪᓂᒃ ᑐᓂᕐᕈᓯᖃᑦᑕᕈᒪᓪᓗᑕ ᑯᕕᓯᖃᑦᑕᕈᒪᓪᓗᑕᓗ ᐃᒥᖅᑕᒃᓴᖏᓐᓂᒃ ᑐᓂᕐᕈᓯᖃᑦᑕᖅᓗᑕᓗ ᕿᓚᐅᑉ ᑯᐃᖓᓄᑦ.’ ᐊᑏ ᑍᒤᓕᐅᕈᒪᒍᑦᓯ ᑍᒤᓕᐅᕆᑦᓯ ᐊᖏᕈᑎᒋᓚᐅᖅᑕᓯ ᐊᑐᖅᓗᒍ. 
26ᑍᒤᒻᒪᑦ ᐊᑕᓂᐅᑉ ᐅᖃᐅᓯᖏᑦ ᑐᓴᖅᓯᐅᒃ ᔫᑎᐅᔪᓯ ᐃᑦᔨᑉᑎᒥ ᓄᓇᖃᓕᖅᑐᓯ: ᑕᑯᒋᑦ, ᐊᑎᕋ ᐊᑐᖅᓗᒍ ᐅᖃᒻᒪᕆᒃᐳᖓ, ᐊᑕᓂᖅ ᐅᖃᖅᐳᖅ, ᔫᑕᒥᐅᑦ ᓇᓪᓕᐊᑐᐃᓐᓇᖅ ᐃᑦᔨᑉᑎᒦᓕᖅᑐᑦ ᑐᒃᓯᐊᕋᓱᐊᖅᐸᖁᔪᓐᓃᖅᐸᒃᑲ ᐅᕙᓐᓄᑦ, ᐊᑎᕋᓘᓐᓃᑦ ᐊᑐᖅᓗᒍ ᐅᖃᖅᐸᖁᔪᓐᓃᖅᐸᒃᑲ, ᐃᒫᒃ, ‘ᐊᑕᓂᖅ ᐊᑕᓂᐅᓂᖅᐹᖑᔪᖅ ᐆᒪᖕᒪᑦ.’ 
27ᑕᑯᒋᑦ, ᖃᐅᔨᓴᕐᖕᓂᐊᓕᖅᐸᒃᑲ ᐊᓯᕈᖅᑕᐅᖁᓪᓗᒋᑦ ᐱᐅᔪᒥᒃ ᐱᕕᐅᖁᓇᒋᑦ, ᔫᑎᑦ ᐃᑦᔨᑉᑎᒦᑦᑐᑦ ᑐᖁᑕᐅᔪᒫᖅᐳᑦ ᐅᓇᑕᖅᑐᓄᑦ ᑳᖕᓇᖅᑐᖅᔪᐊᒧᓪᓗ ᑕᒪᕐᖕᒥᒃ ᓄᖑᑕᐅᓚᐅᖏᓐᓂᓕᒫᒥᖕᓂ. 
28ᑍᒃᑯᐊ ᐅᓇᑕᖅᑐᓄᑦ ᐱᔭᐅᖏᓪᓗᑎᒃ ᔫᑕᐅᑉ ᓄᓇᖓᓄᑦ ᐅᑎᕈᒫᖅᑐᑦ ᐅᓄᖏᑦᑐᑯᓘᔪᒫᖅᐳᑦ, ᔫᑕᒥᐅᕕᓃᑦ ᐊᒥᐊᒃᑯᖏᑦ ᐃᑦᔨᑉᑎᒥᐅᑕᐅᓕᖅᑐᑦ ᖃᐅᔨᖁᓪᓗᒋᑦ ᓇᓪᓕᐊᑦᑕ ᐅᖃᐅᓯᖏᑦ ᓱᓕᓂᖅᓴᐅᓕᕈᒫᕐᖕᒪᖔᑕ, ᐅᕙᖓᓘᓐᓃᑦ ᑍᒃᑯᐊᓘᓐᓃᑦ. 
29ᐃᓕᑦᓯᓐᓄᑦ ᓇᓗᓁᒃᑯᑕᐅᓕᖅᓕ ᑕᕝᕙᓂ ᓄᓇᒋᔭᑦᓯᓐᓂ ᓱᒋᐊᕈᒫᕋᑦᓯ, ᐊᑕᓂᖅ ᐅᖃᖅᐳᖅ, ᓯᕘᕋᓮᓂᕆᔭᒃᑲ ᐃᓕᑦᓯᓐᓂᒃ ᑍᒤᓕᖕᒊᓐᓇᕐᖕᓂᐊᕐᖕᒪᑕ ᐊᑐᓕᖏᓐᓂᓕᒫᒥᖕᓂ. 
30ᐃᒫᒃ ᐊᑕᓂᖅ ᐅᖃᖅᐳᖅ, ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᑦ ᕼᐅᐳᕋ, ᐱᔭᐅᑎᑦᓱᒫᕋᒃᑯ ᐊᑭᕋᖏᓐᓄᑦ ᑖᑦᓱᒥᖓ ᑐᖁᑦᓯᔪᒪᔪᓄᑦ, ᔨᑎᑬᐊᑐᑦᑕᐅᖅ ᔫᑕᒥᐅᑦ ᐊᖓᔪᖅᑳᖅᔪᐊᕆᓚᐅᖅᑕᖓᑐᑦ ᐱᔭᐅᓚᐅᖅᑐᑐᑦ ᓂᐱᑯᓁᓴᒧᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᑐᖁᑦᓯᔪᒪᓚᐅᖅᑐᒧᑦ ᑖᑦᓱᒥᖓ.”
