1ᑍᒤᒻᒪᑦ ᐃᓱᒪᑖᓚᐅᖅᐳᖓ ᑎᑭᑦᓱᒪᔪᓐᓃᖅᓗᖓ; ᐃᓕᑦᓯᓐᓂᒃ ᖁᕕᐊᓱᒍᓐᓃᖅᑎᑦᓯᔭᖅᑐᕈᒪᖏᓐᓇᒪ. 
2ᐃᓕᑦᓯᓐᓂᒃ ᖁᕕᐊᓱᒍᓐᓃᖅᑎᑦᓯᒍᒪ, ᑭᐊᓕ ᑍᒪ ᓮᒻᒪᖅᓴᕋᔭᖅᐹᖔ? ᐃᓕᑦᓯᑐᐊᖅ ᖁᕕᐊᓱᒍᓐᓃᖅᑎᑕᒃᑲ ᓮᒻᒪᖅᓮᔪᒃᓴᑑᒐᔭᖅᐳᓯ. 
3ᑍᒫᒃ ᑕᕝᕙ ᐅᑯᓂᖓ ᑎᑎᕋᕈᑎᖃᖅᐳᖓ, ᐃᓕᑦᓯᓐᓄᑦ ᑎᑭᒃᑯᒪ ᖁᕕᐊᓱᓐᖏᑎᑕᐅᔪᒪᓇᖓ ᐅᕙᓐᓂᒃ ᖁᕕᐊᓱᒃᑎᑦᓯᒐᔭᓚᐅᖅᑐᓄᑦ, ᐃᓕᑦᓯᓐᓂᒃ ᖃᐅᔨᒪᑦᓯᐊᕋᒪ, ᖁᕕᐊᓱᒃᑯᒪ ᖁᕕᐊᓱᑦᓯᐊᖅᑐᐃᓐᓇᐅᒐᔭᕋᑦᓯᑦᑕᐅᖅ. 
4ᑎᑎᕋᖅᕕᒋᓚᐅᕋᑦᓯ ᐃᓗᒃᑯᑦ ᐊᖏᔪᒥᒃ ᕿᒃᓵᒡᓗᖓ ᐃᓱᒪᔮᖅᓗᖓᓗ ᖁᕝᕕᐅᖃᑦᑕᖅᓗᖓᓗ, ᖁᕕᐊᓱᒍᓐᓃᖅᑎᑦᓱᒪᓇᓯ ᖃᐅᔨᑎᑦᓱᒪᓪᓗᓯᓕ ᐃᓕᑦᓯᓐᓄᑦ ᐃᑎᔪᒥᒃ ᓇᒡᓕᖕᓂᖃᕐᖕᓂᓐᓂᒃ.
5ᕿᒃᓵᒃᑎᑦᓯᔪᖃᖅᐸᓪᓕ, ᐅᕙᓐᓂᒃ ᕿᒃᓵᒃᑎᑦᓯᑐᐃᓐᓇᓐᖏᓚᖅ ᐃᓕᑦᓯᓐᓂᒡᓕᑦᑕᐅᖅ ᑕᒤᓐᓂᒃ ᕿᒃᓵᒃᑎᑦᓯᓯᒪᕗᖅ; ᑍᒫᒃ ᐅᖃᖅᐳᖓ ᐅᖁᒤᓗᐊᖅᑐᒥᒃ ᐃᓕᑦᓯᓐᓄᑦ ᐅᖃᐅᓯᖃᕈᒪᓇᖓ. 
6ᐅᓄᕐᖕᓂᖅᓴᓄᑦ ᓱᒋᐊᖅᑕᐅᓯᒪᒃᐸᑦ ᓱᒋᐊᖅᑕᐅᒃᑲᓐᓂᖏᒃᑲᓗᐊᕈᓂ ᓈᒻᒪᒃᐳᖅ. 
7ᒫᓐᓇᓕ ᐃᓱᒪᒋᔪᓐᓁᖅᕕᒋᔭᒃᓴᕆᓕᖅᐸᓯ ᓮᒻᒪᖅᓴᖅᓗᒍᓗ, ᕿᒃᓵᓗᐊᓕᖅᓗᓂ ᓴᐱᓕᑐᐃᓐᓇᖁᓇᒍ. 
8ᑕᕝᕙ ᐃᓇᑉᐸᑦᓯ ᑖᑦᓱᒥᖓ ᖃᐅᔨᑎᑦᓯᖁᓪᓗᓯ ᓇᒡᓕᒍᓱᓪᓚᕆᖕᓂᑦᓯᓐᓂᒃ. 
9ᑍᒤᒻᒪᑦ ᑎᑎᕋᖅᕕᒋᓚᐅᖅᐸᑦᓯ, ᖃᐅᔨᔪᒪᓪᓗᖓ ᑕᒤᓐᓂᒃ ᓈᓚᒍᓐᓇᕐᖕᒪᖔᑦᓯ ᐃᓕᑦᓯᓐᓄᑦ ᐱᓇᓱᐊᖅᑕᐅᖁᔭᐅᔪᓂᒃ. 
10ᓇᓪᓕᐊᓐᓂᒃ ᐃᓱᒪᒋᔪᓐᓁᖅᓯᒍᑦᓯ, ᐅᕙᖓᑦᑕᐅᖅ ᐃᓱᒪᒋᔪᓐᓁᖅᕕᒋᕙᕋ. ᐃᓱᒪᒋᔪᓐᓁᖅᓯᒍᒪ ᖃᓄᑐᐃᓐᓇᖅ, ᐃᓱᒪᒋᔪᓐᓁᖅᕕᒋᕙᕋ ᙭ᔅᑑᓯᐅᑉ ᓵᖓᓂ ᐱᑦᔪᑎᒋᓪᓗᓯ. 
11ᓵᑖᓇᓯᒧᑦ ᓵᓚᒋᔭᐅᓕᖁᓇᑕ; ᑖᑦᓱᒪ ᖃᓄᐃᓕᐅᕋᓱᐊᕐᖕᓂᖓ ᖃᐅᔨᒪᒐᑦᑎᒍᑦ.
12ᑐᕈᐊᓯᒧᑦ ᑎᑭᓐᓇᒪ ᐊᔪᕆᖅᑐᐃᔭᖅᑐᖅᓗᖓ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᙭ᔅᑑᓯᒥᒃ, ᐱᓇᓱᐊᖅᕕᒃᓴᖅ ᐅᕙᓐᓄᑦ ᒪᑐᐃᖅᑕᐅᓚᐅᖅᐳᖅ ᐊᑕᓂᕐᖕᒥ; 
13ᑕᕝᕙᓃᑎᓪᓗᖓᓕ ᐱᖏᒐᒻᒪᕆᓕᓚᐅᖅᐳᖓ ᖃᑕᓐᖑᑎᒐ ᑍᑑᓯ ᓇᓂᔪᓐᓇᓚᐅᖏᓐᓇᒃᑯ. ᑍᒤᒻᒪᑦ ᑕᕝᕙᓃᑦᑐᑦ ᕿᒪᒡᓗᒋᑦ ᒪᓯᑑᓂᐊᒧᑦ ᐊᐅᓪᓚᓚᐅᖅᐳᖓ.
14ᒎᑎᓕ ᖁᔭᒋᔭᐅᓕ, ᙭ᔅᑑᓯᒃᑯᑦ ᓵᓚᖃᕐᖕᓂᕐᖕᒧᑦ ᑕᓯᐅᖏᓐᓇᕐᖕᒪᑎᒍᑦ, ᐅᕙᑦᑎᒍᓪᓗ ᖃᐅᔨᔭᐅᕙᓪᓕᐊᑎᑦᓯᖕᒪᑦ ᙭ᔅᑑᓯᒥᒃ ᑎᐱᑦᓯᐊᕆᒃᑐᒧᑦ ᒪᒪᖅᓮᔪᑎᑐᑦ ᓇᓂᑐᐃᓐᓈᖅᑐᓂᒃ. 
15᙭ᔅᑑᓯᐅᑉ ᑎᐱᑦᓯᐊᕆᒃᓴᐅᑎᒋᕚᑎᒍᑦ ᒎᑎᒧᑦ ᐱᐅᓕᔭᐅᓯᒪᔪᓄᑦ ᐊᓯᐅᔪᒫᖅᑐᓄᓪᓗ. 
16ᐊᓯᐅᔪᒫᖅᑐᓄᑦ ᒪᒪᖏᑦᑐᑎᑐᑦ ᑐᖁᓐᓇᖅᑐᑎᑐᑦ ᑍᒤᑉᐳᒍᑦ; ᐱᐅᓕᔭᐅᓯᒪᔪᓄᑦ ᑎᐱᑦᓯᐊᕆᒃᑐᑎᑐᑦ ᐃᓅᓯᖅᑖᖅᑎᑦᓯᔪᑎᑐᑦ ᑍᒤᑉᐳᒍᑦ. ᑭᓇᓕ ᑍᒪ ᑍᒤᑦᑐᒥᒃ ᐱᓇᓱᐊᕐᖕᓂᕐᖕᒥᒃ ᐱᔪᓐᓇᖅᐹ? 
17ᐊᓯᕗᑦ ᐅᓄᖅᑐᑦ ᐱᓇᓱᐊᖅᑐᑦ ᐊᑦᔨᒋᖏᓐᓇᑦᑎᒍ, ᒎᑎᐅᑉ ᐅᖃᐅᓯᖏᓐᓂᒃ ᑮᓇᐅᔭᓕᐅᕈᑎᖃᕋᓱᐊᖅᑐᑦ; ᓱᓕᑦᓯᐊᖅᑐᒥᒡᓕ ᐅᖃᐅᓯᖃᖅᐳᒍᑦ ᑖᑦᓱᒪ ᓵᖓᓂ, ᒎᑎᒧᓪᓗ ᑎᓕᔭᐅᓯᒪᓪᓗᑕ, ᙭ᔅᑑᓯᒥᒃ ᐅᖃᐅᓯᖃᖅᐳᒍᑦ.
