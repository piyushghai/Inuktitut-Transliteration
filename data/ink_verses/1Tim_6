1ᐊᑭᓕᖅᑐᖅᑕᐅᓇᑎᒃ ᐱᔩᑦ ᐊᖓᔪᖅᑳᒥᖕᓂᒃ ᑕᒤᑎᒍᑦ ᐃᒃᐱᒍᓱᑦᓯᐊᖅᑐᒃᓴᐅᕗᑦ, ᒎᑎ ᐊᔪᕆᖅᑐᐃᑦᔪᑎᒋᔭᕗᓪᓗ ᐅᖃᐅᑕᐅᓂᖅᓗᖁᓇᒋᑦ. 
2ᐊᑭᓕᖅᑐᖅᑕᐅᓇᑎᒃ ᐱᔩᑦ ᐅᒃᐱᖅᑐᓂᒃ ᐊᖓᔪᖅᑳᓖᑦ ᐊᖓᔪᖅᑳᒥᖕᓂᒃ ᓇᕐᕈᔪᒃᓴᐅᓐᖏᓚᑦ ᐅᒃᐱᖅᑑᖃᑎᒋᖕᒪᒋᑦ; ᐱᔨᑦᓯᑦᓯᐊᖔᖅᓗᒋᓪᓕ ᐱᓇᓱᐊᖅᑐᒃᓴᐅᕗᑦ ᐱᓇᓱᐊᕐᖕᓂᖏᑎᒍᑦ ᐃᑲᔪᖅᑕᐅᔪᑦ ᐅᒃᐱᕐᖕᒪᑕ ᓇᒡᓕᒋᔭᐅᓪᓗᑎᒡᓗ.
3ᐊᔪᕆᖅᑐᐃᔪᖃᖅᐸᑦ ᑕᒪᑐᒪ ᐊᔪᕆᖅᑐᐃᑦᔪᓯᐅᑉ ᐊᑦᔨᒋᓐᖏᑕᖓᓂᒃ ᐊᖏᖃᑎᖃᖏᑉᐸᑕᓗ ᐊᑕᓂᑦᑕ ᔩᓱᓯ ᙭ᔅᑑᓯᐅᑉ ᐅᖃᐅᓯᖏᓐᓄᑦ ᐊᔪᕆᖅᑑᓯᕐᖕᓄᓪᓗ ᐅᒃᐱᕐᖕᓂᑦᑎᓐᓄᑦ ᐊᖏᖃᑕᐅᓯᒪᖏᑦᑐᓂᒃ, 
4ᑖᓐᓇ ᑕᒻᒪᖅᑎᑕᐅᓯᒪᓂᕐᖕᒧᑦ ᐱᐅᔪᕆᕗᖅ ᖃᐅᔨᒪᓇᓂᓗ; ᐂᕙᑦᔪᑎᒃᓴᖅᓯᐅᑐᐃᓐᓇᖅᐳᖅ ᐅᖃᐅᓯᑐᐃᓐᓁᑦ ᐱᓪᓗᒋᑦ, ᑕᒪᓐᓇ ᓴᖅᑭᑎᑦᓯᕗᖅ ᐱᔪᒪᕕᒡᔪᐊᕐᖕᓂᕐᖕᒥᒃ, ᐂᕙᓂᕐᖕᒥᒃ, ᐃᓅᖃᑎᒥᒃ ᒥᑕᐅᑎᖃᕐᖕᓂᕐᖕᒥᒃ, ᐅᖃᕐᖕᓂᖅᓘᑎᖃᕐᖕᓂᕐᖕᒥᒡᓗ, 
5ᐊᑭᕋᖅᑐᖅᑎᒌᓕᖅᑎᑦᓯᓪᓗᓂᓗ ᐃᓄᖕᓂᒃ ᐃᓱᒪᖃᑦᓯᐊᕋᓱᐊᖏᑦᑐᓂᒃ ᓱᓕᓂᕐᖕᒦᖏᑦᑐᓂᒡᓗ, ᐅᒃᐱᕐᖕᓂᕐᖕᒥᒃ ᐊᒃᓗᐃᑦᔪᑎᒃᓴᐅᓇᓱᒋᒃᓯᖅᑐᓂᒃ.
6ᐅᒃᐱᕐᖕᓂᖅᓕ ᐊᖏᔪᒥᒃ ᐊᒃᓗᐃᓕᓇᖅᐳᖅ ᐱᓯᒪᔭᒥᓂᒃ ᓈᒻᒪᒃᓴᖅᑐᓄᑦ. 
7ᓇᒃᓴᓚᐅᖏᓐᓇᑦᑕ ᓱᓇᒥᒃ ᓯᓚᖅᔪᐊᕐᖕᒧᑦ, ᑍᒫᒃᑕᐅᖅ ᓱᓇᒥᒃ ᓇᒃᓴᕐᖕᓂᐊᖏᓐᓂᕗᒍᑦ ᓯᓚᖅᔪᐊᕐᖕᒥᑦ; 
8ᓂᕿᖃᕈᑦᑕ ᐊᓐᓄᕌᖃᖅᓗᑕᓗ, ᑖᒃᑯᐊ ᓈᒻᒪᒋᔭᒃᓴᕆᕙᕗᑦ. 
9ᐊᒃᓗᐃᑦᑐᒪᔪᓪᓕ ᐆᒃᑐᖅᓗᒃᑕᐅᓂᕐᖕᓄᑦ ᑎᑭᐅᑎᓂᐊᖅᐳᑦ, ᓂᒐᖅᑎᑕᐅᓗᑎᒃ, ᓯᓔᓐᓂᕐᖕᓄᑦ ᖃᓄᐃᑦᑐᑐᐃᓐᓇᕐᖕᓄᑦ ᐃᒃᓯᒎᕐᖕᓂᕐᖕᓄᓪᓗ ᐋᓐᓂᕐᖕᓇᖅᑐᓄᑦ ᑕᒪᓐᓇ ᑕᕝᕙ ᐃᓄᖕᓂᒃ ᑲᑕᒃᑎᑦᓯᕙᒃᑐᖅ ᐊᓯᕈᖅᑕᐅᑎᑦᓯᕙᒡᓗᓂᓗ. 
10ᑮᓇᐅᔭᖃᕈᒪᓗᐊᕐᖕᓂᖅ ᐱᐅᖏᑦᑐᓄᑦ ᓱᓇᓕᒫᓄᑦ ᐱᒋᐊᖅᕕᐅᖕᒪᑦ; ᑕᒪᓐᓇ ᐱᔪᒪᓗᐊᕐᖕᓂᖅ ᐃᓚᖏᑕ ᐊᑐᓚᐅᕋᒥᑦᔪᒃ ᐅᒃᐱᕐᖕᓂᕐᖕᒥᒃ ᕿᒤᓯᒪᕗᑦ ᕿᒃᓵᖕᓇᖅᑐᓄᓪᓗ ᐅᓄᖅᑐᓄᑦ ᐃᒻᒥᖕᓂᒃ ᑎᑭᑎᓯᒪᓕᖅᓗᑎᒃ.
11ᐃᕝᕕᓪᓕ ᒎᑎᐅᑉ ᐃᓄᖁᑎᖓ, ᑕᒪᒃᑯᐊ ᐱᓇᓱᐊᕐᖕᓂᐊᕐᖕᓇᒋᑦ; ᐱᓇᓱᐊᓕᕆᓪᓕ ᐃᓱᐊᖅᑐᓕᓂᕐᖕᒥᒃ, ᒎᑎᒧᑦ ᐅᒃᐱᕐᖕᓂᕐᖕᒥᒃ, ᐅᒃᐱᕐᖕᓂᑯᑦ ᑲᔪᓯᓂᕐᖕᒥᒃ, ᓇᒡᓕᖕᓂᕐᖕᒥᒃ, ᕿᓄᐃᓵᕐᖕᓂᕐᖕᒥᒃ, ᐃᓕᕋᑦᓵᖏᓐᓂᕐᖕᒥᒃ. 
12ᐅᒃᐱᕐᖕᓂᒃᑯᑦ ᐅᓇᑕᖅᑎᐅᑦᓯᐊᕆᑦ; ᐃᓅᓯᖅ ᓄᖑᓱᐃᑦᑐᖅ ᐱᓯᒪᓗᒍ ᑕᒪᑐᒧᖓ ᕾᖁᔭᐅᓯᒪᓃᑦ ᓇᓗᓁᓚᐅᕋᕕᐅᒃ ᐃᓄᐃᑦ ᐅᓄᖅᑐᑦ ᓵᖏᓐᓂ. 
13ᒎᑎᐅᑉ ᓵᖓᓂ ᐃᓅᓯᖃᖅᑎᑦᓯᔫᑉ ᑕᒤᓐᓂᒃ, ᙭ᔅᑑᓯ ᔩᓱᓯᐅᓪᓗ ᓵᖓᓂ ᑖᑦᓱᒪ ᓇᓗᓁᖅᓯᓚᐅᖅᑑᑉ ᐴᓐᑎᐅᓯ ᐰᓛᑑᓯᐅᑉ ᓵᖓᓂ, ᒪᓕᖁᓪᓗᑎᑦ ᐅᖃᐅᑎᕙᒋᑦ, 
14ᒪᓕᒃᑕᐅᖁᔭᐅᔪᑦ ᐃᓕᖕᓄᑦ ᒪᓕᑦᓯᐊᒃᑭᑦ ᐸᓯᔭᒃᓴᐅᑦᑍᓕᓗᑎᑦ ᓱᕐᕋᔪᐃᓪᓗᑎᑦ ᐅᓪᓗᖅ ᐊᑕᓂᑦᑕ ᔩᓱᓯ ᙭ᔅᑑᓯᐅᑉ ᓴᖅᑭᕝᕕᒋᔪᒫᖅᑕᖓ ᑎᑭᓪᓗᒍ. 
15ᑖᓐᓇ ᓴᖅᑭᑦᓱᒫᕐᖕᒪᑦ ᒎᑎᐅᑉ ᓈᒻᒪᒋᔭᖓᒍᑦ; ᓮᒻᒪᖅᑎᑕᐅᓯᒪᔪᖅ ᐊᐅᓚᑦᓯᔨᑑᓪᓗᓂᓗ, ᐊᖓᔪᖅᑳᖅᔪᐊᖅ ᐊᖓᔪᖅᑳᖅᔪᐊᓄᑦ ᐊᑕᓂᐅᔪᖅᓗ ᐊᑕᓂᕐᖕᓄᑦ. 
16ᑖᓐᓇ ᑭᓯᒥ ᑐᖁᓱᐃᑦᑑᔪᖅ ᖃᐅᒪᓂᖃᖅᑐᑑᔪᖅ ᑎᑭᑕᒃᓴᐅᖏᑦᑐᒥᒃ ᖃᐅᒪᔪᒥᒃ, ᑭᓇᒧᓪᓘᓐᓃᑦ ᑕᑯᔭᐅᓚᐅᖅᓯᒪᖏᑦᑐᖅ ᑕᑯᔭᐅᔪᓐᓇᖏᑦᑐᖅᓗ. ᑖᓐᓇ ᐅᐱᒋᔭᐅᓕ ᐃᓂᖃᖅᓗᓂᓗ ᐃᓱᖃᖏᑦᑐᒥ. ᐋᒥᓐ.
17ᓯᓚᖅᔪᐊᑉ ᐱᖏᓐᓄᑦ ᐊᒃᓗᐃᑦᑐᑦ, ᐱᐅᔪᕆᖁᖏᓪᓗᒋᑦ ᐅᖃᐅᑎᒃᑭᑦ, ᓂᕆᐅᖁᖏᓪᓗᒋᓪᓗ ᐊᒃᓗᐃᑦᓱᒪᓂᑐᐃᓐᓇᕐᖕᒥᒃ ᒎᑎᒥᓪᓕ ᑖᑦᓱᒪ ᐊᓐᓂᕈᓱᒐᓂ ᓱᓇᓕᒫᓂᒃ ᑐᓂᓯᕕᒋᖕᒪᑎᒍᑦ ᖁᕕᐊᓲᑎᒋᓗᒋᑦ ᐃᓅᖁᓪᓗᑕ. 
18ᐱᐅᔪᒥᒃ ᐱᓇᓱᐊᖁᒃᑭᑦ, ᐱᓇᓱᐊᑦᓯᐊᕐᖕᓂᒃᑯᑦ ᐊᒃᓗᐃᑦᑑᖁᓪᓗᒋᑦ, ᐊᓐᓂᕈᓱᖁᓇᒋᑦ ᐱᒋᔭᒥᖕᓂᒃ ᐃᑲᔪᖁᓪᓗᒋᓪᓗ ᐃᓅᖃᑎᒥᖕᓄᑦ. 
19ᑍᒤᓕᐅᕈᑎᒃ ᓴᓇᔭᒥᖕᓄᑦ ᑐᓐᖓᕕᓕᐅᕐᖕᓂᐊᖅᐳᑦ ᓯᕗᓂᒃᓴᒥᖕᓂ, ᐃᓄᓯᕐᖕᒥᒃ ᑎᒍᓯᖁᓪᓗᒋᑦ ᐃᓅᓯᓪᓚᕆᖕᒥᒃ.
20ᑎᒧᑏ, ᐃᓕᖕᓄᑦ ᐱᓯᒪᖁᔭᐅᓯᒪᔪᖅ ᐱᓯᒪᑦᓯᐊᕈᒃ. ᐅᖄᕈᓘᔭᕐᖕᓃᑦ ᓯᓔᑦᑐᑦ ᖃᐅᔨᒪᓂᐅᓂᕋᖅᑕᐅᔪᖅᓗ ᓱᓕᖏᑦᑐᖅ ᐃᓚᐅᕕᒋᖏᓪᓗᒍ, 
21ᐃᓚᖏᑕ ᑕᒪᓐᓇ ᐱᓯᒪᓕᕋᒥᑦᔪᒃ ᐅᒃᐱᕐᖕᓂᕐᖕᒥᒃ ᕿᒤᑦᔪᑎᒋᓯᒪᕚᑦ.
