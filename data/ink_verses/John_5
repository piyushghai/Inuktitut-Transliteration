1ᑕᒪᑐᒪ ᑭᖑᓂᖓᒍᑦ ᔩᓱᓯ ᔪᕉᓴᓚᒧᐊᖅᐳᖅ, ᔫᑎᑦ ᓇᓪᓕᐅᓐᓂᖅᓯᐅᕐᖕᒪᑕ. 
2ᔪᕉᓴᓚᐅᓪᓕ ᐃᑎᖅᑕᖅᕕᖓᑕ “ᓰᐲᑦ ᐃᑎᖅᑕᖅᕕᖓᓂᒃ” ᐊᑎᖃᖅᑑᑉ ᖃᓂᒋᔮᓂ ᑕᓯᑯᓗᒃᑕᖃᖅᐳᖅ, ᑕᓪᓕᒪᓂᒃ ᐃᒡᓗᐊᕈᓯᓕᖕᒥᒃ; ᐄᑉᕉᑎᑐᑦ ᑍᔭᐅᔪᖅ ᐱᑦ-ᔭᑕᒥᒃ. 
3ᑖᒃᑯᓇᓂᓗ ᐃᒡᓗᐊᕈᓯᕐᖕᓂ ᐃᓄᐃᑦ ᑎᒥᒥᒍᑦ ᐊᑲᐅᖏᑦᔪᑎᓖᑦ ᐅᓄᖅᑐᑦ ᓇᓚᕗᑦ, ᑕᐅᑐᖏᑦᑐᑦ, ᑐᓯᐊᑦᑐᑦ, ᓄᑭᖃᖏᑦᑐᓪᓗ. [ᑖᒃᑯᐊᓗ ᐅᑕᖅᑭᕗᑦ ᐃᒪᐅᑉ ᐊᐅᓚᑎᑕᐅᓂᐊᕐᖕᓂᖓᓂᒃ. 
4ᐊᑕᓂᐅᑉ ᐂᖏᓖᖓ ᑕᓯᕐᖕᒧᐊᖅᐸᖕᒪᑦ ᐃᒪᖓᓂᒃ ᐊᐅᓚᑎᑦᓯᔭᖅᑐᖅᓗᓂ. ᓇᓪᓕᐊᓪᓗ ᓯᕗᓪᓕᖅᐸᐅᓪᓗᓂ ᐃᒫᓄᐊᖅᑐᖅ ᐊᐅᓚᑎᑕᐅᕋᑖᖅᑎᓪᓗᒍ ᐋᖅᑭᒃᑕᐅᕙᓚᐅᖅᐳᑦ ᖃᓄᐃᑦᑐᑐᐃᓐᓇᕐᖕᒥᒃ ᖃᓂᒻᒪᓯᖃᕋᓗᐊᖅᐸᑦ.] 
5ᑕᕝᕙᓂᓕ ᐊᖑᑎᑕᖃᖅᐳᖅ, ᐊᕐᕌᒍᓂᒃ 38-ᓂᒃ ᖃᓂᒻᒪᓯᓕᖕᒥᒃ. 
6ᔩᓱᓯᐅᓪᓗ ᓇᓚᔪᖅ ᑕᑯᒐᒥᐅᒃ, ᖃᐅᔨᒪᒐᒥᐅᒡᓗ ᐊᑯᓂᐊᓗᒃ ᖃᓂᒪᓪᓗᓂ ᑕᕝᕙᓂ ᓇᓚᖕᒪᑦ, ᐅᖃᐅᑎᕚ, “ᐋᖅᑭᒃᑕᐅᔪᒪᕖᑦ?”
7ᑖᑦᓱᒪᓗ ᖃᓂᒪᔫᑉ ᑭᐅᕚ, “ᐊᑕᓃᖅ, ᐃᑲᔪᖅᑎᒃᓴᖃᖃᑦᑕᖏᓐᓇᒪ ᐃᒫᓄᐊᖅᑎᑦᓯᔨᒃᓴᓐᓂᒃ ᐃᒪᖅ ᐊᐅᓚᑎᑕᐅᔭᕌᖓᑦ, ᐃᒫᓄᐊᕋᓱᓕᖅᑎᓪᓗᖓ ᓯᕗᓕᐅᖅᑕᐅᖃᑦᑕᖅᐳᖓ.”
8ᔩᓱᓯᐅᑉ ᐅᖃᐅᑎᕚ, “ᒪᑭᒋᑦ, ᓇᓚᕖᑦ ᑎᒍᓗᒍ, ᐱᓱᓕᕆᑦ.” 
9ᑕᕝᕙᑦᓮᓐᓇᖅᓗ ᐊᖑᑦ ᐋᖅᑭᒃᑕᐅᕗᖅ, ᓇᓚᕝᕕᓂᓗ ᑎᒍᓪᓗᓂᐅᒃ, ᐱᓱᓕᖅᐳᖅ.
10ᑕᕝᕙ ᔫᑎᑦ ᐊᖓᔪᖅᑳᖏᑕ ᐊᖑᑦ ᐋᖅᑭᒃᑕᐅᕋᑖᖅᑐᖅ ᐅᖃᐅᑎᕚᑦ, “ᐅᓪᓗᒥ ᓴᐸᑎᐅᕗᖅ, ᐱᖁᔭᑦᑎᓐᓂᒃ ᓈᓚᓐᖏᓚᑎᑦ ᓇᓚᕖᑦ ᐊᒡᔭᕋᕕᐅᒃ.”
11ᑖᓐᓇᓕ ᑖᒃᑯᓄᖓ ᑭᐅᕗᖅ, “ᐊᖑᑎᐅᑉ ᐋᖅᑭᒃᑲᒥᖓ ᐅᖃᐅᑎᖅᑲᐅᕚᖓ, ‘ᓇᓚᕖᑦ ᑎᒍᓗᒍ ᐱᓱᓕᕆᑦ.’”
12ᑖᒃᑯᐊ ᐊᐱᕆᕚᑦ, “ᑭᓇ ᐃᓕᖕᓄᑦ ᑍᒫᒃ ᐅᖃᖅᐸ, ‘ᓇᓚᕖᑦ ᑎᒍᓗᒍ ᐱᓱᓕᕆᑦ’?”
13ᑖᑦᓱᒪᓕ ᐋᖅᑭᒃᑕᐅᔫᑉ ᔩᓱᓯ ᖃᐅᔨᒪᓚᐅᓐᖏᓛ ᑭᓇᐅᖕᒪᖔᑦ, ᑕᕝᕙᓂ ᐃᓄᓕᐊᓘᓚᐅᕐᖕᒪᑦ, ᔩᓱᓯᓗ ᑕᕝᕙᓐᖓᑦ ᕿᒪᕉᑎᔭᕇᓚᐅᕐᖕᒪᑦ.
14ᑭᖑᓂᖓᒍᑦ, ᔩᓱᓯᐅᑉ ᑲᑎᒐᒥᐅᒃ ᑐᒃᓯᐊᖅᕕᒡᔪᐊᕐᖕᒥ, ᐅᖃᐅᑎᕚ, “ᑕᑯᒋᑦ, ᒫᓐᓇ ᖃᓄᐃᖏᑦᓯᐊᓕᖅᐳᑎᑦ! ᐊᔪᖅᑐᓕᒃᑲᓐᓂᕈᓐᓃᕆᑦ, ᐱᐅᖏᓐᓂᖅᓴᒧᑦ ᑎᑭᑕᐅᖁᓇᒃ.”
15ᐊᖑᓪᓗ ᑕᕝᕙᓐᖓᑦ ᕿᒪᕉᑎᒐᒥ ᔫᑎᑦ ᐊᖓᔪᖅᑳᖏᑦ ᐅᖃᐅᑎᕔᑦ, ᐋᖅᑭᒃᓯᓚᐅᖅᑐᖅ ᔩᓱᓯᐅᓂᖓᓂᒃ. 
16ᑍᒤᒻᒪᓪᓗ ᔫᑎᑦ ᔩᓱᓯ ᐊᑭᕋᖅᑐᓕᖅᐹᑦ, ᐋᖅᑭᒃᓯᓚᐅᕐᖕᒪᑦ ᓴᐸᑎᐅᑎᓪᓗᒍ. 
17ᔩᓱᓯᐅᓪᓕ ᑭᐅᕔᑦ, “ᐊᑖᑕᒐ ᑍᒪᓐᖓᑦ ᒫᓐᓇᒧᑦ ᐱᓇᓱᐊᖅᐳᖅ, ᐅᕙᖓᓗ ᐱᓇᓱᐊᕆᕗᖓ.”
18ᑍᒤᒻᒪᑦ ᔫᑎᑦ ᐊᖓᔪᖅᑳᖏᑕ ᔩᓱᓯ ᑐᖁᑕᐅᕕᒃᓴᖅᓯᐅᒃᑲᓐᓂᓕᖅᐹᑦ, ᓴᐸᑎᒥ ᐱᖁᔭᒥᒃ ᓈᓚᓚᐅᖏᓐᓂᖓ ᐱᑦᔪᑎᒋᑐᐃᓐᓇᕐᖕᓇᒍ, ᐅᖃᖅᓯᒪᓂᖓᓄᓪᓕ ᒎᑎᒥᒃ ᓇᖕᒥᓂᕆᓪᓗᒍ ᐊᑖᑕᖃᕐᖕᓂᕋᕐᖕᒪᑦ, ᒎᑎᒥᒃ ᐃᒻᒥᓂᒃ ᑍᒤᓪᓗᐊᖃᖅᑎᖃᕋᓱᖕᓂᕋᖅᓱᓂᔪᒃ.
19ᑍᒤᒻᒪᑦ ᔩᓱᓯᐅᑉ ᐅᖃᐅᑎᕔᑦ, “ᓱᓕᔪᒥᒃ ᐅᖃᐅᑎᕙᑦᓯ, ᐃᕐᖕᓂᖅ ᐃᒥᓃᓐᓇᖅ ᐱᓇᓱᐊᕈᓐᓇᓐᖏᓚᖅ, ᐱᓇᓱᐊᖅᐳᖅᓕ ᐊᑖᑕᐅᑉ ᐱᓇᓱᐊᖅᑕᖏᓐᓂᒃ ᑕᑯᔭᒥᓂᒃ, ᐊᑖᑕᐅᑉ ᐱᓇᓱᐊᖅᑕᖓ ᐃᕐᖕᓂᖓᑕᑦᑕᐅᖅ ᐱᓇᓱᐊᕆᕚ. 
20ᐊᑖᑕᐅᑉ ᐃᕐᖕᓂᓂ ᓇᒡᓕᒋᕚ, ᓇᖕᒥᓂᖅᓗ ᐱᓂᐊᕐᖕᓂᓕᒫᓂ ᖃᐅᔨᒪᔭᐅᑎᑉᐰᑦ ᑖᑦᓱᒧᖓ; ᓱᓕᓗ ᐱᓂᐊᕐᖕᓂᕐᖕᓂᒃ ᐱᓪᓚᕆᐅᓂᖅᓴᓂᒃ ᑕᒪᒃᑯᓇᖓᑦ ᖃᐅᔨᑎᓐᓂᐊᖅᐹ, ᐃᓕᑦᓯᓗ ᑲᒪᓂᐊᕈᑎᒋᓂᐊᖅᐸᓯ. 
21ᓲᖅᓗᑦᑕᐅᖅ ᐊᑖᑕᐅᑉ ᑐᖁᖓᔪᑦ ᒪᑭᑎᒻᒪᒋᑦ ᐆᒻᒪᖅᑎᓪᓗᒋᓪᓗ, ᑍᒫᒃᑕᐅᖅ ᐃᕐᖕᓂᖅ ᐆᒻᒪᖅᑎᑦᓯᕗᖅ ᐆᒻᒪᖅᑎᑦᓱᒪᔭᒥᓂᒃ. 
22ᐊᑖᑕ ᐃᖅᑲᖅᑐᐃᓐᖏᓚᖅ ᑭᓇᒥᒡᓘᓐᓃᑦ, ᐃᕐᖕᓂᓂᓕ ᐃᖅᑲᖅᑐᐃᔪᓐᓇᕐᖕᓂᓕᒫᒥᒃ ᑐᓂᓯᕕᒋᓯᒪᕚ. 
23ᐃᕐᖕᓂᖅ ᑕᒤᓐᓄᑦ ᐅᐱᒋᔭᐅᑦᓯᐊᖁᓪᓗᒍ, ᓲᖅᓗ ᐊᑖᑕ ᐅᐱᒋᔭᐅᑦᓯᐊᕐᖕᒪᑦ. ᐃᕐᖕᓂᕐᖕᒥᒃ ᐅᐱᒍᓱᖏᑦᑐᖅ ᐊᑖᑕᒥᒃᑕᐅᖅ ᐅᐱᒍᓱᓐᖏᓚᖅ ᑎᓕᔨᖓᓂᒃ.
24ᓱᓕᔪᒥᒃ ᐅᖃᐅᑎᕙᑦᓯ, ᐅᖃᐅᓯᓐᓂᒃ ᑐᓴᖅᑐᖅ ᐅᒃᐱᕆᓗᒍᓗ ᑎᓕᔨᒐ, ᑖᓐᓇ ᐃᓅᓯᖃᖅᐳᖅ ᓄᖑᓱᐃᑦᑐᒥᒃ; ᐃᖅᑲᖅᑐᖅᑕᐅᑦᔮᓇᓂᓗ, ᑐᖁᒥᓪᓕ ᓄᒃᑎᖅᓯᒪᓕᖅᐳᖅ ᐃᓅᓯᕐᖕᒧᑦ. 
25ᓱᓕᔪᒥᒃ ᐅᖃᐅᑎᕙᑦᓯ, ᐃᑲᕐᕋᖅ ᓇᓪᓕᐅᑎᓂᐊᖅᓯᒪᔪᖅ ᓇᓪᓕᐅᑎᔭᕇᖅᐳᖅ, ᑐᖁᖓᔪᑦ ᒎᑎᐅᑉ ᐃᕐᖕᓂᖓᑕ ᓂᐱᖓᓂᒃ ᑐᓴᖅᕕᖓᑦ, ᑐᓴᖅᑐᓪᓗ ᑖᒃᑯᐊ ᐃᓅᓂᐊᖅᐳᑦ. 
26ᓲᖅᓗ ᐊᑖᑕ ᓇᖕᒥᓂᖅ ᐃᓅᓯᖅᑖᖅᕕᑑᖕᒪᑦ, ᑍᒫᒃᑕᐅᖅ ᐃᕐᖕᓂᓂ ᑐᓂᓯᕕᒋᕚ ᐃᓅᓯᖅᑖᖅᕕᑑᖁᓪᓗᒍ. 
27ᐃᕐᖕᓂᓂᓗ ᐃᖅᑲᖅᑐᐃᔪᓐᓇᖅᓯᑎᑉᐹ, ᐃᓅᑉ ᐃᕐᖕᓂᕆᖕᒪᒍ. 
28ᑕᒪᓐᓇ ᑲᒪᓂᐊᕈᑎᒋᓇᓯᐅᒃ; ᓇᓪᓕᐅᑦᑐᒃᓴᖅ ᓇᓪᓕᐅᑎᔪᒫᕐᖕᒪᑦ ᑐᖁᖓᔪᓕᒫᑦ ᑖᑦᓱᒪ ᓂᐱᖓᓂᒃ ᑐᓴᖅᕕᒃᓴᖓᑦ 
29ᐃᓗᕕᕐᖕᒥᓪᓗ ᐊᓂᓗᑎᒃ, ᐱᐅᔪᒥᒃ ᐃᓅᓯᖃᓚᐅᖅᑐᑦ, ᒪᑭᑦᓱᒫᖅᐳᑦ ᐃᓅᓂᐊᓕᖅᓗᑎᒃ, ᐱᐅᖏᑦᑐᒥᒡᓕ ᐃᓅᓯᖃᓚᐅᖅᑐᑦ, ᒪᑭᑦᓱᒫᖅᐳᑦ ᓱᒋᐊᖅᑕᐅᖁᓪᓗᒋᑦ.”
30“ᐅᕙᓐᓃᓐᓇᖅ ᐱᔪᓐᓇᕐᖕᓂᓐᓄᑦ ᓱᓇᒥᒡᓘᓐᓃᑦ ᐱᓇᓱᐊᕈᓐᓇᓐᖏᓚᖓ; ᒎᑎᒥᓪᓕ ᑐᓴᖅᑕᓐᓂᒃ ᐃᖅᑲᖅᑐᐃᕗᖓ; ᑍᒤᒻᒪᑦ ᐃᖅᑲᖅᑐᐃᓂᕋ ᓈᒻᒪᓈᑦᓯᐊᖅᐳᖅ, ᓇᖕᒥᓂᖅ ᐱᔪᒪᔭᓐᓂᒃ ᐱᓇᓱᐊᖏᓐᓇᒪ ᑎᓕᔨᒪᓕ ᐱᔪᒪᔭᖓᓂᒃ ᐱᓇᓱᐊᖅᐳᖓ.
31ᐅᕙᖓ ᓇᖕᒥᓂᓐᓂᒃ ᓇᓗᓁᕋᓱᐊᕈᒪ, ᓇᓗᓁᖅᓯᓇᓱᐊᕐᖕᓂᕋ ᓱᓕᒐᔭᓐᖏᓚᖅ; 
32ᐊᓯᒐᓕ ᐅᕙᓐᓂᒃ ᓇᓗᓁᖅᓯᕗᖅ, ᖃᐅᔨᒪᕗᖓᓗ ᐅᖃᐅᓯᖃᕐᖕᓂᖓ ᐅᕙᓐᓂᒃ ᓱᓕᑦᓯᐊᕐᖕᒪᑦ. 
33ᐊᐱᕆᔭᖅᑐᖅᑎᑦᓯᓚᐅᖅᐳᓯ ᔪᐊᓇᓯᒧᑦ, ᑖᓐᓇᓗ ᓇᓗᓁᖅᓯᓚᐅᖅᐳᖅ ᓱᓕᔪᒥᒃ. 
34ᓇᓗᓁᖅᑕᐅᓂᕋ ᐃᓄᖕᒥᑦ ᐱᓐᖏᓚᖅ; ᑕᒪᓐᓇᓕ ᐅᖃᐅᓯᕆᕙᕋ ᐱᐅᓕᔭᐅᖁᓪᓗᓯ. 
35ᑖᓐᓇ ᓇᓂᕈᐊᑎᑐᑦ ᐃᑯᒪᓪᓗᓂ ᖃᐅᒪᔪᑎᑐᑦ ᑍᒤᑉᐳᖅ, ᐃᓕᑦᓯᓗ ᓯᕕᑭᑦᑐᒥᒃ ᖁᕕᐊᓲᑎᖃᕈᒪᓚᐅᖅᐳᓯ ᑖᑦᓱᒪ ᖃᐅᒪᓂᖓᓂᒃ. 
36ᐅᕙᖓᓕ ᓇᓗᓁᖅᓯᓂᖃᖅᐳᖓ ᔪᐊᓇᓯᐅᑉ ᓇᓗᓁᖅᓯᓂᖓᓂᑦ ᐊᖏᓂᖅᓴᒥᒃ; ᐱᓂᐊᕐᖕᓃᑦ ᐱᓂᐊᕐᖕᓂᕆᔭᒃᑲ, ᐊᑖᑕᒪ ᕾᓚᐅᖅᐰᑦ ᐅᕙᓐᓄᑦ ᐱᓇᓱᐊᖅᑕᐅᖁᓪᓗᒋᑦ, ᑕᒪᒃᑯᐊ ᐱᓇᓱᐊᕐᖕᓃᑦ ᐅᕙᓐᓂᒃ ᓇᓗᓁᖅᓯᕗᑦ ᓴᖅᑭᑎᑦᓯᓪᓗᑎᒡᓗ ᐊᑖᑕᒧᑦ ᑎᓕᔭᐅᓯᒪᓂᓐᓂᒃ. 
37ᐊᑖᑕᓗ ᑎᓕᔨᒐ ᐅᕙᓐᓂᒃ ᓇᓗᓁᖅᓯᕗᖅ. ᑖᑦᓱᒪ ᓂᐱᖓ ᑐᓴᓚᐅᖅᓯᒪᓐᖏᓚᓯ, ᑕᐅᑦᑐᖓᓗ ᑕᑯᓚᐅᖅᓯᒪᓇᒍ; 
38ᐅᖃᐅᓯᖓᓘᓐᓃᑦ ᐃᓗᒥᐅᑕᕆᓐᖏᓚᓯ, ᑖᑦᓱᒪ ᑎᓕᓚᐅᖅᑕᖓ ᐅᒃᐱᕆᖏᓐᓇᑦᓯᐅᒃ. 
39ᐊᒡᓚᖕᓂᒃ ᕿᓂᖅᐳᓯ, ᐃᓅᓯᕐᖕᒥᒃ ᓄᖑᓱᐃᑦᑐᒥᒃ ᐱᓂᐊᕋᓱᒋᓪᓗᓯ ᑖᒃᑯᓇᖓᑦ; ᑖᒃᑯᐊᓕ ᐅᕙᓐᓂᒃ ᓇᓗᓁᖅᓯᕗᑦ; 
40ᐅᕙᓐᓄᓪᓕ ᕾᔪᒪᓐᖏᓚᓯ ᐃᓅᓯᖅᑖᕈᒪᓗᓯ.
41ᐃᓄᖕᓄᑦ ᓂᖅᑐᖅᑕᐅᓇᓱᐊᓐᖏᓚᖓ. 
42ᖃᐅᔨᒪᕗᖓᓕ ᒎᑎᐅᑉ ᓇᒡᓕᖕᓂᖓᓂᒃ ᐃᓗᒥᐅᑕᖃᖏᓐᓇᑦᓯ. 
43ᐊᑖᑕᒪ ᐊᑎᖓᒍᑦ ᑎᑭᓚᐅᖅᐳᖓ, ᐃᓕᑦᓯᓕ ᐃᓚᓕᐅᓐᖏᓚᑦᓯᓐᖓ; ᐊᓯᒐᓕ ᑎᑭᑉᐸᑦ ᓇᖕᒥᓂᖅ ᐱᔪᓐᓇᕐᖕᓂᕐᖕᒥᒍᑦ, ᑖᓐᓇ ᐃᓚᓕᐅᕋᔭᖅᐸᓯ. 
44ᖃᓄᖅ ᐅᒃᐱᕈᓐᓇᖅᐱᓰ? ᐃᓅᖃᑎᑦᓯᓐᓄᑦ ᓂᖅᑐᖅᑕᐅᔪᒪᓂᕐᖕᒥᒃ ᐱᓇᓱᐊᖃᑦᑕᖅᓗᓯ ᒎᑎᒧᓪᓗ ᓂᖅᑐᖅᑕᐅᓂᒃᓴᑐᐊᖅ ᕿᓂᕐᖕᓇᒍ. 
45ᐃᓱᒪᓂᐊᕋᓯ ᐊᑖᑕᐅᑉ ᓵᖓᓂ ᐸᓯᒃᓯᕐᖕᓂᐊᕋᓱᒋᓗᖓ ᐃᓕᑦᓯᓐᓂᒃ; ᒨᓯᓯᐅᓪᓕ ᓂᕆᐅᖕᓂᕐᖕᒥᒃ ᑐᓐᖓᕕᖃᖅᕕᒋᓇᓱᐊᖅᑕᑦᓯ, ᑖᑦᓱᒪ ᐸᓯᔪᒫᖅᐹᓯ. 
46ᒨᓯᓯ ᐅᒃᐱᕆᒍᑦᓯᐅᒃ, ᐅᕙᓐᓂᒃ ᐅᒃᐱᕋᔭᖅᐳᓯ, ᑖᓐᓇ ᐅᕙᓐᓂᒃ ᑎᑎᕋᐅᓯᖃᓚᐅᕐᖕᒪᑦ. 
47ᑖᑦᓱᒪᓕ ᑎᑎᕋᓚᐅᖅᑕᖏᑦ ᐅᒃᐱᕆᖏᒃᑯᑦᓯᐅᒃ, ᖃᓄᖅᓕ ᐅᖃᐅᓯᕆᔭᓐᓂᒃ ᐅᒃᐱᕈᓱᒐᔭᖅᐱᓰ?”
