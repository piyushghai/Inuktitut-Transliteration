1ᔩᓱᓯᓕ ᑐᒃᓯᐊᖅᕕᒡᔪᐊᕐᖕᒥᑦ ᐊᓂᓕᕐᖕᒪᑦ, ᐃᓕᓐᓂᐊᖅᑎᖏᑕ ᐃᓚᖓᑦᑕ ᐅᖃᐅᑎᕚ, “ᑕᑯᒋᑦ, ᐊᔪᕆᖅᑐᐃᔩ, ᒪᑯᐊ ᐅᔭᕅᑦ ᓴᓇᒪᓂᖏᑦ ᐊᒃᓱᐊᓗᒃ ᑕᑯᒥᓇᖅᐳᑦ, ᐃᒡᓗᑦᓯᐊᕙᒻᒪᕆᐊᓘᓪᓗᓂᓗ!”
2ᔩᓱᓯᐅᓪᓗ ᐅᖃᐅᑎᕚ, “ᑕᒪᒃᑯᐊ ᓴᓇᒪᑦᓯᐊᖅᑐᑦ ᑕᑯᕕᒌᑦ? ᐅᔭᕋᖕᓂᒃ ᐊᑕᐅᓯᕐᖕᒥᒡᓘᓐᓃᑦ ᑕᕝᕙᓃᑦᑐᓂᒃ ᐃᓂᒥᓃᑦᑐᖃᕈᓐᓃᕈᒫᖅᐳᖅ, ᑕᒪᕐᖕᒥᑦᓯᐊᖅ ᐅᕐᕈᑎᑕᐅᔪᒫᕐᖕᒪᑕ.”
3ᔩᓱᓯᓕ ᖃᖅᑲᐅᑉ ᖄᖓᓂ ᐃᒃᓯᕙᓕᕐᖕᒪᑦ ᓇᐹᖅᑐᓕᖕᒥᒃ ᐅᖅᓱᒃᓴᖅᑕᓕᖕᓂᒃ ᑐᒃᓯᐊᖅᕕᒡᔪᐊᑉ ᓇᓕᓪᓗᐊᖓᓂ, ᐲᑦᑐᕉᓯᐅᑉ ᔧᒥᓯᐅᓪᓗ ᔪᐊᓇᓯᐅᓪᓗ ᐋᓐᑐᕉᓪᓗ ᐅᐸᒃᐹᑦ ᑖᒃᑯᑑᓪᓗᑎᒃ. 
4ᐅᖃᖅᓗᑎᒡᓗ, “ᐅᖃᐅᑎᓚᐅᖅᑎᒍᑦ, ᖃᖓ ᑕᒪᓐᓇ ᑍᒤᑦᓱᒫᕐᖕᒪᖔᑦ? ᓱᓇᓂᒡᓗ ᓇᓗᓁᒃᑯᑕᖃᕈᒫᖅᐸ ᑕᒪᑐᒪ ᓇᓪᓕᐅᑎᓕᕐᖕᓂᖓ?”
5ᔩᓱᓯᐅᓪᓗ ᐅᖃᐅᑎᓕᖅᐰᑦ, “ᖃᐅᔨᓴᑦᓯᐊᕆᑦᓯ ᐅᐃᕖᕐᕆᔭᐅᖁᓇᓯ. 
6ᐅᓄᖅᑐᑦ ᐊᑎᓐᓂ ᑎᑭᑦᓱᒫᕐᖕᒪᑕ ᐅᖃᖅᓗᑎᒃ, ‘ᑖᓐᓇᐅᕗᖓ!’ ᐅᓄᖅᑐᓪᓗ ᐅᐃᕖᕐᕆᔪᒫᖅᐰᑦ. 
7ᐅᓇᑕᖅᑐᓂᒡᓗ ᑐᓵᓕᕈᑦᓯ ᐅᓇᑕᖅᑐᓪᓗ ᐅᓂᒃᑲᐅᓯᐅᓂᖏᓐᓂᒃ ᑐᓴᖅᑎᑕᐅᒍᑦᓯ, ᑲᑉᐱᐊᓱᖕᓂᐊᕋᓯ; ᑕᒪᒃᑯᐊ ᓇᓪᓕᐅᑎᔭᕆᐊᖃᕐᖕᒪᑕ, ᓯᓚᖅᔫᓪᓕ ᓇᒡᒐᑖ ᓱᓕ ᓇᓪᓕᐅᑎᓐᖏᓚᖅ. 
8ᐃᓅᖃᑎᒋᒡᔪᐊᑦ ᐅᓇᑕᕈᒫᖅᐳᑦ ᐃᓅᖃᑎᒌᒡᔪᐊᓄᑦ ᐊᓯᒥᖕᓄᑦ, ᐊᑕᓂᐅᕖᓪᓗ ᐅᓇᑕᕈᒫᖅᐳᑦ ᐊᑕᓂᐅᕕᖕᓄᑦ ᐊᓯᒥᖕᓄᑦ; ᓄᓇᒥᓗ ᓇᓂᑐᐃᓐᓇᖅ ᓴᔪᒃᐱᓪᓚᖃᑦᑕᕈᒫᖅᐳᖅ, ᑳᖕᓇᖅᑐᖅᔪᐊᖃᖃᑦᑕᖅᓗᓂᓗ; ᑕᒪᒃᑯᐊ ᑕᕝᕙ ᐃᕐᖕᓂᓱᒃᑑᑉ ᐃᒃᐱᖕᓂᐊᓕᕐᖕᓂᖓᑐᑦ ᐱᒋᐊᖅᐸᓪᓕᐊᓕᖅᑐᑦ.
9ᐃᓕᑦᓯᓕ ᓇᖕᒥᓂᖅ ᖃᐅᔨᓴᕆᑦᓯ; ᑎᒍᔭᐅᔪᒫᖅᐳᓯ ᐃᖅᑲᖅᑐᐃᕕᖕᒧᓪᓗ ᐱᑎᑕᐅᓗᓯ; ᐋᓐᓂᖅᓯᖅᑕᐅᔪᒫᖅᐳᓯᓗ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖏᓐᓂ; ᐋᑕᐅᔪᒫᖅᐳᓯᓗ ᐊᐅᓚᑦᓯᔨᓄᑦ ᐊᖓᔪᖅᑳᖅᔪᐊᓄᓪᓗ ᓇᖏᖁᓪᓗᓯ ᓵᖏᓐᓂ ᐅᕙᖓ ᐱᑦᔪᑎᒋᓗᖓ, ᓇᓗᓁᖅᓯᔪᓐᓇᖁᓪᓗᓯ ᑖᒃᑯᓄᖓ. 
10ᐅᖃᐅᓰᓪᓗ ᑐᓴᕈᒥᓇᖅᑐᑦ ᐅᖃᐅᓯᐅᖅᑳᕆᐊᖃᖅᐳᑦ ᐃᓅᖃᑎᒌᒡᔪᐊᓄᑦ ᑕᒤᓐᓄᑦ. 
11ᑎᒍᔭᐅᒍᑦᓯᓗ ᐃᖅᑲᖅᑐᐃᕕᖕᒧᓪᓗ ᐋᑕᐅᒍᑦᓯ, ᐃᓱᒪᔮᕐᖕᓂᐊᕋᓯ ᓯᕗᓂᖓᓂ ᖃᓄᖅ ᐅᖃᕆᐊᖃᕐᖕᓂᐊᕐᖕᒪᖔᑦᓯ; ᐅᖃᐅᓯᖃᕆᑦᓯᓕ ᑕᕝᕙᓂ ᓇᓪᓕᐅᑦᑐᒥ ᐅᖃᐅᓯᒃᓴᖅᑖᖅᑎᑕᐅᓂᕆᔭᑦᓯᓐᓂᒃ, ᓇᖕᒥᓂᖅ ᐅᖃᓪᓚᖏᓐᓇᑦᓯ, ᐊᓂᕐᖕᓂᖅᓕ ᐃᑦᔪᕐᖕᓁᑦᑐᖅ ᐅᖃᓪᓚᒃᐳᖅ. 
12ᐃᓄᐃᓪᓗ ᑎᒍᔭᐅᑎᑦᓯᔪᒫᖅᐳᑦ ᖃᑕᓐᖑᑎᒥᖕᓂᒃ ᑐᖁᑕᐅᖁᓪᓗᒋᑦ, ᐊᑖᑕᐅᔪᓪᓗ ᑍᒤᑦᓱᒫᕆᕗᑦ ᕿᑐᕐᖓᒥᖕᓂᒃ, ᕿᑐᕐᖎᓪᓗ ᐊᑭᕋᖅᑐᓕᕈᒫᖅᐳᑦ ᐊᖓᔪᖅᑳᒥᖕᓄᑦ ᑐᖁᑕᐅᑎᑦᓯᓗᑎᒡᓗ. 
13ᑕᒤᓐᓄᓪᓗ ᐆᒥᒋᔭᐅᓕᕈᒫᖅᐳᓯ ᐅᕙᖓ ᐱᑦᔪᑎᒋᓗᖓ. ᓇᓪᓕᐊᓪᓕ ᕿᓄᐃᓵᖅᓗᓂ ᐊᓂᒍᐃᔪᖅ ᑖᓐᓇ ᐱᐅᓕᔭᐅᔪᒫᖅᐳᖅ.”
14“ᑕᑯᓕᕈᑦᓯ ᑕᑯᒥᓁᑦᑐᖅᔪᐊᕐᖕᒥᒃ ᓇᑉᐸᐅᑦᔭᐅᔪᒥᒃ ᑕᒫᓂ ᐃᓂᒋᔭᒃᓴᕆᓐᖏᑕᖓᓂ (ᐊᑐᐊᖅᓯᔫᑉ ᑐᑭᓯᓕᐅᒃ ᖃᓄᖅ ᑐᑭᖃᕐᖕᒪᖔᑦ), ᑕᕝᕙ ᔫᑎᐊᒦᑦᑐᑦ ᕿᒫᔭᕆᐊᖃᓕᕈᒫᖅᐳᑦ ᖃᖅᑲᓄᑦ. 
15ᐃᒡᓘᑉ ᖄᖓᓃᑦᑐᖅ ᐃᒡᓗᒥᓄᑦ ᐊᖅᑲᖅᑐᒃᓴᐅᓐᖏᓚᖅ, ᓱᓇᑐᐃᓐᓇᕐᖕᒥᒃ ᓇᒃᓴᕈᒪᔭᒥᓂᒃ ᐂᒃᓯᕋᓱᒡᓗᓂ. 
16ᐱᕈᖅᓰᕕᖕᒦᑦᑐᖅᓗ ᐂᒃᓯᖅᑐᒃᓴᐅᓐᖏᓚᖅ ᐅᓕᒡᔪᐊᒥᓂᒃ. 
17ᑲᑉᐱᐊᓇᖅᑐᐊᓘᔪᒫᖅᐳᖅ ᐊᕐᖕᓇᓄᑦ ᓯᖕᒊᔪᓄᑦ ᕿᑐᕐᖓᓛᓕᖕᓄᓪᓗ! 
18ᑐᒃᓯᐊᕆᑦᓯ ᕿᒫᕕᒃᓴᓯ ᐅᑭᐅᒥ ᓇᓪᓕᐅᑎᖁᓇᒍ. 
19ᐅᓪᓗᐃᑦ ᑖᒃᑯᐊ ᑲᑉᐱᐊᓇᖅᑐᑦ ᓇᓕᖃᕈᒫᖏᒻᒪᑕ ᓯᓚᖅᔪᐊᑉ ᐱᒋᐊᕐᖕᓂᖓᓂᑦ ᒎᑎᐅᑉ ᐱᓐᖑᖅᑎᑦᓯᓚᐅᕐᖕᓂᖓᓂᑦ ᒫᓐᓇᒧᑦ ᑎᑭᓪᓗᒍ, ᑭᖑᓂᖓᒍᓪᓗ ᑍᒫᒃ ᑲᑉᐱᐊᓇᖅᑐᖃᓂᐊᖏᓐᓂᕗᖅ. 
20ᐊᑕᓂᐅᓪᓗ ᐅᓪᓗᐃᑦ ᓁᓕᒋᐊᕐᖕᓂᐊᖏᑉᐸᒋᑦ, ᐃᓄᓕᒫᑦ ᐊᓐᓇᒃᑐᖃᕋᔭᓐᖏᓚᑦ; ᓂᕈᐊᖅᓯᒪᔭᓂᓕ ᐱᑦᔪᑎᒋᓪᓗᒋᑦ, ᐅᓪᓗᐃᑦ ᑖᒃᑯᐊ ᓁᓕᒋᐊᖅᓯᒪᕔᑦ.
21ᓇᓪᓕᐊᓐᓄᓪᓗ ᐅᖃᐅᑦᔭᐅᒍᕕᑦ, ‘ᑕᑯᒋᑦ, ᐅᓇ ᑕᕝᕙ ᙭ᔅᑑᓯ!’ ᐅᕝᕙᓗ, ‘ᑕᑯᒋᑦ, ᙭ᔅᑑᓯ ᑍᑲ!’ ᐅᒃᐱᕆᓂᐊᕋᓯᒋᒃ. 
22᙭ᔅᑑᓯᐅᓂᕋᖅᑐᑦ ᓱᓕᖏᑦᑐᑦ, ᒎᑎᒧᓪᓗ ᐅᖃᖅᑎᐅᓂᕋᖅᑐᑦ ᓱᓕᖏᑦᑐᑦ ᓴᖅᑭᕈᒫᕐᖕᒪᑕ ᓇᓗᓁᒃᑯᑕᕐᖕᓂᒡᓗ ᓴᖅᑭᑎᑦᓯᔪᒫᖅᐳᑦ ᑲᒪᓇᖅᑐᓕᓂᕐᖕᓂᒡᓗ, ᑕᒻᒪᖅᑎᑦᓯᓗᑎᒃ, ᐊᒡᓛᑦ ᓂᕈᐊᖅᑕᐅᓯᒪᔪᑦ ᐊᔪᕐᖕᓇᓐᖏᑉᐸᑕ ᑕᒻᒪᖅᑎᓐᓇᓱᐊᖅᓗᒋᑦ. 
23ᐃᓕᑦᓯᓕ ᖃᐅᔨᓴᑦᓯᐊᕆᑦᓯ; ᑕᒪᒃᑯᓂᖓ ᑕᒤᓐᓂᒃ ᐅᖃᐅᑎᕙᑦᓯ ᓱᓕ ᑕᒪᒃᑯᐊ ᓇᓪᓕᐅᑎᖅᑳᖅᑎᓐᓇᒋᑦ.”
24“ᐅᓪᓗᐃᑦ ᑖᒃᑯᐊ ᑲᑉᐱᐊᓇᖅᑐᑦ ᑭᖑᕐᖓᑦᑎᒍᑦ, ᓯᕿᓂᖅ ᑖᖅᓯᓕᕈᒫᖅᐳᖅ, ᑕᖅᑭᖅᓗ ᖃᐅᒪᔪᓐᓃᕈᒫᖅᐳᖅ, 
25ᐅᓪᓗᕆᐊᓪᓗ ᕿᓚᖕᒥᑦ ᑲᑕᒍᒫᖅᐳᑦ, ᕿᓚᖕᒦᑦᑐᓪᓗ ᐊᐅᓚᑕᐅᔪᒫᖅᐳᑦ ᐃᓂᒋᔭᒥᖕᓂᑦ. 
26ᑕᕝᕙ ᐃᓅᑉ ᐃᕐᖕᓂᖓ ᑕᑯᔪᒫᖅᐹᑦ ᓄᕗᔭᑎᒍᑦ ᐊᖅᑲᖅᑐᖅ ᐱᔪᓐᓇᕐᖕᓂᖅᔪᐊᖃᖅᑐᖅ ᓂᖅᑐᕐᖕᓇᕐᖕᓂᖅᔪᐊᖃᖅᓗᓂᓗ. 
27ᑖᑦᓱᒪᓗ ᐂᖏᓖᑦ ᑎᓕᔪᒫᖅᐰᑦ, ᑲᑎᑦᓯᖁᓪᓗᒋᑦ ᓂᕈᐊᖅᓯᒪᔭᖏᓐᓂᒃ ᓄᓇᖅᔪᐊᑉ ᐊᓄᕌᖅᕕᒋᕙᒃᑕᖏᓐᓄᑦ ᓯᑕᒪᓄᑦ, ᓄᓇᖅᔪᐊᑉ ᐃᓱᐊᓂᑦ ᕿᓚᐅᑉ ᐃᓱᐊᓄᑦ.”
28“ᓇᐹᖅᑑᑉ ᐱᒋᓕᖕᓂᒃ ᐸᐅᕐᖓᓕᐅᑉ ᐊᔪᕆᖅᑐᖅᓕᓯ ᐃᓕᓐᓂᐊᕈᑎᒃᓴᑦᓯᓐᓂᒃ: ᐊᕙᓚᖓᔪᖏᑦ ᐆᒻᒪᕈᑦᓯᐊᕌᖓᒥᒃ ᐱᕈᖅᕕᐅᓕᖅᐸᒃᐳᑦ ᐅᖃᐅᔭᖃᓕᖅᓗᑎᒡᓗ, ᑕᕝᕙ ᖃᐅᔨᕙᒃᐳᓯ ᐊᐅᔭᐅᔭᕆᐊᒃᓯᓕᕐᖕᒪᑦ. 
29ᑍᒫᒃᑕᐅᖅ, ᑕᒪᒃᑯᐊ ᐅᖃᐅᓯᕆᔭᒃᑲ ᑕᑯᓕᕈᑦᓯᒋᒃ ᐱᕙᓪᓕᐊᓕᖅᑐᑦ, ᑕᕝᕙ ᖃᐅᔨᒪᓂᐊᖅᐳᓯ ᖃᓂᑦᑑᓕᕐᖕᒪᑦ ᐅᒃᑯᐊᒦᓕᖅᓗᓂᓗ.+ 
30ᓱᓕᔪᒥᒃ ᐅᖃᐅᑎᕙᑦᓯ, ᒫᓐᓇ ᐃᓅᔪᑦ ᓄᖑᓚᐅᖅᑳᖅᑎᓐᓇᒋᑦ ᑕᒪᒃᑯᐊ ᑕᒪᕐᖕᒥᒃ ᓇᓪᓕᐅᑎᔪᒫᖅᐳᑦ. 
31ᕿᓚᒡᓗ ᓄᓇᓗ ᓄᖑᔪᒫᖅᐴᒃ, ᐅᖃᐅᓯᒃᑲᓕ ᓄᖑᔪᒫᓐᖏᓚᑦ.”
32“ᐅᓪᓗᖅᓕ ᑕᒪᑐᒪ ᓇᓪᓕᐅᓐᓂᖓ ᐃᑲᕐᕋᖅᓘᓐᓃᑦ ᓇᓪᓕᐊᓐᓄᑦ ᖃᐅᔨᒪᔭᐅᓐᖏᓚᖅ, ᐂᖏᓖᑦ ᐊᒡᓛᑦ ᕿᓚᖕᒦᑦᑐᑦ, ᐃᕐᖕᓂᐅᓪᓘᓐᓃᑦ ᖃᐅᔨᒪᖏᓐᓂᕚ, ᐊᑖᑕᐅᑉ ᑭᓯᒥ ᖃᐅᔨᒪᕚ. 
33ᖃᐅᔨᓴᑦᓯᐊᕆᑦᓯ, ᑲᒪᑦᓯᐊᖅᓗᓯᓗ; ᖃᖓ ᓇᓪᓕᐅᑎᔪᒫᕐᖕᒪᖔ ᖃᐅᔨᒪᖕᒋᓐᓇᑦᓯᐅᒃ. 
34ᐊᖑᑎᑐᑦ ᐊᐅᓪᓚᖅᑐᑐᑦ ᑍᒤᑦᓱᒫᖅᐳᖅ, ᐊᖏᕐᕋᒥᓂᒃ ᕿᒤᓕᕋᒥ ᐱᔨᒥᓂᒃ ᑲᒪᔨᐅᑎᑦᓯᔪᑐᑦ, ᑖᒃᑯᐊᓗ ᐊᑐᓂᑦ ᐱᓇᓱᐊᕆᐊᖃᖅᑕᖏᓐᓂᒃ ᐅᖃᐅᑎᑦᓯᐊᖅᐰᑦ, ᐅᒃᑯᐊᒥᓗ ᖃᐅᔨᓴᖅᑎᐅᓂᐊᖅᑐᖅ ᖃᐅᔨᓴᑦᓯᐊᖁᕚ. 
35ᑍᒤᒻᒪᑦ ᖃᐅᔨᓴᑦᓯᐊᕆᑦᓯ, ᐃᒡᓘᑉ ᐊᖓᔪᖅᑳᖓᑕ ᑎᑭᕝᕕᒋᓂᐊᖅᑕᖓ ᖃᐅᔨᒪᖏᓐᓇᑦᓯᐅᒃ, ᐅᓐᓄᒃᑯᑦ ᑎᑭᑐᐃᓐᓇᕆᐊᖃᕐᖕᒪᑦ, ᐅᕝᕙᓗ ᐅᓐᓄᐊᓪᓗᐊᒃᑯᑦ ᑎᑭᑐᐃᓐᓇᕆᐊᖃᖅᓗᓂ, ᐅᕝᕙᓗ ᖃᐅᒻᒪᓕᖅᑎᓪᓗᒍ ᐊᖑᑎᕕᐊᑉ ᓂᓪᓕᖅᕕᖓᓂ, ᐅᕝᕙᓗ ᐅᓪᓛᓐᖑᖅᑎᓪᓗᒍ. 
36ᑕᕝᕔᓐᓇᖅ ᑎᑭᑲᓪᓚᒃᐸᑦ ᓯᓂᒃᑎᓪᓗᓯ ᑎᑭᑕᐅᖁᓇᓯ. 
37ᐃᓕᑦᓯᓐᓄᓪᓗ ᐅᖃᐅᓯᕆᔭᕋ ᑕᒤᓐᓄᑦ ᐅᖃᖅᐸᕋ: ᖃᐅᔨᓴᕆᑦᓯ.”
