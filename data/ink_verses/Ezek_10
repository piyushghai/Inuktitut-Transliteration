1ᑕᑯᓴᕋᒪ ᑕᑯᕗᖓ, ᓯᕈᐱᒻ ᐃᓴᕈᖃᖅᑐᑦ ᖁᓛᓃᑦᑐᒥᒃ ᐃᒡᓗᕕᒐᖅᑎᑐᑦ ᐊᓂᖓᔪᒥᒃ, ᖁᓛᓂᓗ ᐃᒃᓯᕙᐅᑕᖅᔪᐊᖑᔮᖅᑐᖅ ᑕᐅᑦᑐᖃᖅᐳᖅ ᓴᐰᕆᑎᑐᑦ ᐱᐅᓂᖅᐹᑎᑐᑦ. 
2ᑕᕝᕙ ᐅᖃᖅᐳᖅ ᐊᖑᒻᒧᑦ ᖃᓪᓗᓈᖅᑕᓂᒃ ᓵᑦᑐᓂᒃ ᐊᓐᓄᕌᖅᓯᒪᔪᒧᑦ, “ᐊᒃᓴᓗᐊᑦ ᑬᕙᑦᑐᑦ ᐊᑯᓐᓂᖓᓄᐊᖅᓗᑎᑦ ᓯᕈᐱᒻ ᐊᑖᓃᑦᑐᓄᑦ; ᕿᔪᒃᓴᓂᒃ ᐃᑯᒪᔪᓂᒃ ᑎᒍᓯᒋᑦ ᓯᕈᐱᒻ ᐊᑯᓐᓂᖓᓂᑦ, ᑖᒃᑯᐊᓗ ᑲᑕᒑᑎᓪᓗᒋᑦ ᐃᒡᓗᒐᓴᖕᓄᑦ.”
3ᓯᕈᐱᒻᓗ ᑐᒃᓯᐊᖅᕕᒡᔪᐊᑉ ᐅᓪᓗᓪᓗᐊᖃᖅᕕᖓᑕ ᓇᓛᓂ ᓇᖏᖅᐳᑦ, ᐊᖑᑦ ᐃᑎᖅᑎᓪᓗᒍ; ᓄᕗᔭᒧᓪᓗ ᑕᑕᐅᕗᖅ ᑐᒃᓯᐊᖅᕕᒡᔪᐊᑉ ᑐᖅᓲᖓ ᐃᓗᓪᓕᖅ. 
4ᐊᑕᓂᐅᓪᓗ ᐱᓐᓇᕐᖕᓇᕐᖕᓂᖓ ᓯᕈᐱᒻᓂᑦ ᖁᒻᒧᐊᒃᐳᖅ ᑐᒃᓯᐊᖅᕕᒡᔪᐊᑉ ᐃᑎᖅᑕᖅᕕᖓᓄᐊᖅᓗᓂ; ᓄᕗᔭᐅᓪᓗ ᑐᒃᓯᐊᖅᕕᒡᔪᐊᖅ ᑕᑕᑉᐹ, ᐊᓃᖅᕕᖓᓗ ᖃᐅᒪᓂᖅᔪᐊᒧᑦ ᑕᑕᐅᕗᖅ ᐊᑕᓂᐅᑉ ᐱᓐᓇᕐᖕᓇᕐᖕᓂᖓᓄᑦ. 
5ᓯᕈᐱᒻᓗ ᐃᓴᕈᖅᓱᕐᖕᓂᖏᑦ ᑐᓴᖅᓴᐅᕗᑦ ᑐᒃᓯᐊᖅᕕᒡᔪᐊᑉ ᓯᓚᑖᓄᑦ ᑎᑭᓪᓗᒍ, ᒎᑎᐅᑉ ᐊᔪᒐᖃᖏᑦᑑᑉ ᐅᖃᓪᓚᖕᓂᖓᑕ ᓂᐱᖅᔪᐊᖓᑐᑦ.
6ᐊᖑᓪᓗ ᖃᓪᓗᓈᖅᑕᓂᒃ ᓵᑦᑐᓂᒃ ᐊᓐᓄᕌᓕᒃ ᑎᓕᕚ, “ᐂᒃᓯᓚᐅᕆᑦ ᐃᑯᒪᔪᒥᒃ ᐊᒃᓴᓗᐊᑦ ᐅᐃᑦᔮᖅᑐᑦ ᐊᑯᓐᓂᖏᓐᓂᑦ, ᓯᕈᐱᒻ ᐊᑯᓐᓂᖓᓃᑦᑐᓂᒃ,” ᐃᑎᕋᒥ ᐊᒃᓴᓗᐊᑦ ᓴᓂᐊᓂ ᓂᑯᕕᖓᓕᖅᐳᖅ. 
7ᓯᕈᐱᒻᓗ ᐃᓚᖓᑦ ᐃᑯᐊᓚᔪᒥᒃ ᑎᒍᓯᓪᓗᓂ ᐊᑯᓐᓂᕐᖕᒥᓃᑦᑐᒥᑦ, ᑎᒍᔭᓂᓗ ᕿᔪᒃᓮᑦ ᐃᑯᒪᔪᑦ, ᐊᖑᒻᒧᑦ ᖃᓪᓗᓈᖅᑕᓂᒃ ᓵᑦᑐᓂᒃ ᐊᑐᖅᑐᒧᑦ ᑐᓂᕔᑦ, ᑖᑦᓱᒪᓗ ᑎᒍᒐᒥᒋᑦ ᑕᕝᕙᓐᖓᑦ ᐊᓂᕗᖅ.
8ᓯᕈᐱᒻᓗ ᑖᒃᑯᐊ ᐃᓅᑉ ᐊᒡᒐᒋᔮᖅᑕᖏᓐᓂᒃ ᐃᓴᕈᕐᖕᒥ ᐊᑖᒍᑦ ᐊᒡᒐᖃᖅᐳᑦ. 
9ᑕᑯᓴᕋᒪᓗ, ᑕᑯᒋᑦ, ᐊᒃᓴᓗᐊᓂᒃ ᓯᑕᒪᓂᒃ ᓯᕈᐱᒻ ᓴᓂᒥᐅᑕᕆᔭᖏᓐᓂᒃ ᑕᑯᕗᖓ, ᓯᕈᐱᒻ ᐊᑐᓂᑦ ᓴᓂᒥᐅᑕᕆᔭᖏᓐᓂᒃ; ᐊᒃᓴᓗᐊᓪᓗ ᑕᐅᑦᑐᖏᑦ ᕿᓪᓕᖅᐳᑦ ᐅᔭᕋᒃᑎᑐᑦ ᑯᕆᓱᓔᑎᑐᑦ. 
10ᑖᒃᑯᐊ ᐊᒃᓴᓗᐊᑦ ᑕᐅᑦᑐᖃᖅᐳᑦ ᓯᑕᒪᑦ ᐊᑦᔨᒌᓂᒃ, ᐊᒃᓴᓗᐊᑦ ᐃᓗᐊᒍᑦ ᐊᒃᓴᓗᐊᖃᒃᑲᓐᓂᖅᑑᔮᖅᓗᑎᒃ. 
11ᑖᒃᑯᐊ ᐊᐅᓚᑦᔭᒑᖓᑕ ᓇᒧᑐᐃᓐᓇᖅ ᐊᒃᓴᓗᐊᑦ ᓵᖓᔭᒥᓄᑦ ᐃᖏᕐᕋᔪᓐᓇᖅᐳᑦ ᓴᖑᔭᕆᐊᖃᖏᓪᓗᑎᒃ, ᓯᕗᓪᓕᖅᐹᑦ ᓵᓐᖓᔭᒥᖕᓄᑦ ᐃᖏᕐᕋᓯᑐᐊᕌᖓᑕ ᐊᓯᖏᑦ ᒪᓕᒡᓴᖃᑦᑕᖅᐳᑦ ᓴᖑᔭᕆᐊᖃᕋᑎᒃ. 
12ᑎᒥᖏᑦ ᑐᓄᖏᓪᓗ, ᐊᒡᒐᖏᓪᓗ, ᐃᓴᕈᖏᓪᓗ, ᐊᒃᓴᓗᐊᓪᓗ ᐃᔨᓂᒃ ᓈᓯᒪᕗᑦ, ᑖᒃᑯᐊ ᓯᑕᒪᑦ ᐊᒃᓴᓗᐊᖁᑎᖏᑦ. 
13ᑖᒃᑯᐊ ᐊᒃᓴᓗᐊᑦ, ᑐᓵᑎᓪᓗᖓ ᐅᖃᐅᓯᐅᕗᑦ, “ᐊᒃᓴᓗᐊᑦ ᑬᕙᑦᑐᑦ.”
14ᑖᒃᑯᐊ ᓯᑕᒪᓂᒃ ᐊᑐᓂᑦ ᑮᓇᖃᖅᐳᑦ: ᓯᕗᓪᓕᖅᐹᖅ ᑮᓇᖓ ᑕᐅᑦᑐᖃᖅᐳᖅ ᓯᕈᐱᐅᑉ ᑮᓇᖓᓂᒃ, ᑮᓇᖓᑕ ᐂᑉᐸᖓ ᐃᓅᑉ ᑮᓇᖓᓂᒃ, ᐱᖓᔪᖓᑦ ᓛᔭᒥᒃ, ᓯᑕᒪᖓᑦ ᓇᒃᑐᕋᓕᖕᒥᒃ. 
15ᑖᓐᓇᓗ ᓯᕈᐱᒻ ᖃᖓᑦᑕᖅᐳᖅ. ᑖᒃᑯᐊ ᐆᒪᔪᑦ ᓯᕗᓪᓕᕐᖕᒥᒃ ᑕᑯᑎᑕᐅᓪᓗᖓ ᑕᑯᓚᐅᕐᖕᒥᔭᒃᑲ ᑰᑉ ᓰᐸᕆᐅᑉ ᓴᓂᐊᓂ. 
16ᓯᕈᐱᒻ ᐊᐅᓪᓚᑦᔭᒑᖓᑕ, ᐊᒃᓴᓗᐊᑦ ᑍᒫᓪᓗᐊᖅ ᐊᐅᓚᑦᔭᒃᐸᒃᑭᕗᑦ ᓴᓂᐊᓂ; ᓯᕈᐲᓪᓗ ᑎᖏᔭᕌᖓᑕ ᓄᓇᒥᑦ, ᐊᒃᓴᓗᐊᑦᑕᐅᖅ ᓴᓂᐊᓃᑦᑐᑦ ᓴᖑᓇᑎᒃ ᕿᒪᒃᑕᐅᕙᓐᖏᓚᑦ. 
17ᑖᒃᑯᐊ ᓄᖅᑲᕌᖓᑕ ᐊᒃᓴᓗᐊᑦᑕᐅᖅ ᓄᖅᑲᖅᐸᒃᑭᕗᑦ, ᖃᖓᑦᑕᕌᖓᑕᓗ ᐊᒃᓴᓗᐊᑦ ᒪᓕᒃᐸᒃᓗᑎᒃ; ᐊᒃᓴᓗᐊᑦ ᐆᒪᔪᐊᓘᑉ ᐊᓂᕐᖕᓂᖓᑕ ᓇᔪᕐᖕᒪᒋᑦ.
18ᐊᑕᓂᐅᑉ ᐱᓐᓇᕐᖕᓇᕐᖕᓂᖓ ᑐᒃᓯᐊᖅᕕᒡᔪᐊᑉ ᐃᑎᖅᕕᖓᓂᑦ ᓅᒃᑲᒥ, ᓯᕈᐱᒻ ᖁᓛᓄᑦ ᓄᖅᑲᖅᐳᖅ. 
19ᓱᓕ ᑕᑯᓐᓇᖅᑎᓪᓗᖓ ᑖᒃᑯᓂᖓ ᓯᕈᐱᒻ ᑎᖏᕗᑦ ᓄᓇᒥᑦ, ᐊᒃᓴᓗᐊᓪᓗ ᓴᓂᐊᓃᓪᓗᑎᒃ; ᑐᒃᓯᐊᖅᕕᒡᔪᐊᓪᓗ ᐃᑎᖅᑕᖅᕕᖓᓄᑦ ᓄᖅᑲᖅᐳᑦ ᓯᕿᓂᐅᑉ ᓄᐃᕕᐊᑕ ᓇᓛᓃᑦᑐᒧᑦ; ᐄᓴᕅᓕᒥᐅᓪᓗ ᒎᑎᓐᖓᑦᑕ ᐱᓐᓇᕐᖕᓇᕐᖕᓂᖓᑕ ᖁᓚᖏᐊᖅᐰᑦ. 
20ᑖᒃᑯᐊ ᐆᒪᔪᑦ ᑕᑯᓚᐅᖅᑕᒃᑲ ᐄᓴᕅᓕᐅᑉ ᒎᑎᓐᖓᑕ ᓵᖓᓂ ᑰᑉ ᓰᐸᕆᐅᑉ ᓴᓂᐊᓂ; ᖃᐅᔨᕗᖓᓗ ᑖᒃᑯᐊᖑᖕᒪᑕ ᓯᕈᐱᒻ.
21ᐊᑐᓂᑦ ᑮᓇᖃᕐᖕᒪᑕ ᓯᑕᒤᓂᒃ, ᐃᓴᕈᖃᖅᓗᑎᒡᓗ ᐊᑐᓂᑦ ᓯᑕᒤᓂᒃ, ᐊᒡᒐᖃᖅᓗᑎᒡᓗ ᐃᓅᑉ ᐊᒡᒐᒋᔮᖅᑕᖏᓐᓂᒃ ᐃᓴᕈᖏᑕ ᐊᑎᖔᖓᑦᑎᒍᑦ. 
22ᑖᒃᑯᐊᓗ ᑮᓇᖏᑕ ᑕᐅᑦᑐᖏᑦ, ᐊᑦᔨᖃᑦᓯᐊᕆᕗᑦ ᑰᑉ ᓰᐸᕆᐅᑉ ᓴᓂᐊᓂ ᑕᑯᓚᐅᖅᑕᓐᓂᒃ. ᑐᕌᕈᒪᔭᒥᖕᓄᓪᓗ ᐃᖏᕐᕋᓯᖃᑦᑕᖅᐳᑦ ᐊᑕᐅᑦᓯᒃᑯᑦ.
