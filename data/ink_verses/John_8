1ᔩᓱᓯᓕ ᖃᖅᑲᒧᑦ ᒪᔪᐊᖅᐳᖅ ᐅᖅᓱᒃᓴᖅᑕᓕᖕᓂᒃ ᓇᐹᖅᑐᓕᖕᒧᑦ. 
2ᐅᓪᓛᒪᕆᒃᑯᓪᓕ ᑐᒃᓯᐊᖅᕕᒡᔪᐊᕐᖕᒧᐊᕆᕗᖅ; ᐃᓄᐃᓪᓗ ᔩᓱᓯᐅᑉ ᐊᕙᑖᓄᑦ ᑲᑎᕗᑦ, ᐃᖏᓪᓗᓂᓗ ᐊᔪᕆᖅᑐᓕᖅᐰᑦ. 
3ᐱᖁᔭᓂᒡᓕ ᐃᓕᓮᔩᑦ ᐹᕋᓰᓪᓗ ᐊᕐᖕᓇᒥᒃ ᑕᕝᕗᓐᖓᐅᑦᔨᕗᑦ ᐊᓯᓐᓂᐊᖅᑎᓪᓗᒍ ᐊᖑᔭᐅᔪᒥᒃ, ᐃᓄᒐᓴᒡᔪᐊᓪᓗ ᐊᑯᕐᖓᓐᓄᐊᕈᑎᕚᑦ. 
4ᔩᓱᓯᒧᓪᓗ ᐅᖃᖅᐳᑦ, “ᐊᔪᕆᖅᑐᐃᔩ, ᐅᓇ ᐊᕐᖕᓇᖅ ᐊᓯᓐᓂᐊᖅᑎᓪᓗᒍ ᐊᖑᔭᐅᔪᖅ. 
5ᐱᑯᔭᑦᑎᓐᓂ ᒨᓯᓯᐅᑉ ᐱᖁᕚᑎᒍᑦ ᐊᕐᖕᓇᖅ ᑍᒤᑦᑐᖅ ᒥᓪᓗᖅᑕᐅᓗᓂ ᑐᖁᑕᐅᔭᕆᐊᖃᕐᖕᒪᑦ. ᐃᕝᕕᓪᓕ ᖃᓄᐃᓕᔭᐅᖁᕕᐅᒃ?” 
6ᑍᒤᓕᕗᓪᓕ ᔩᓱᓯᒥᒃ ᐆᒃᑐᕋᓱᐊᖅᓗᑎᒃ, ᐸᓯᔭᒃᓴᓐᖑᖅᑎᑦᓯᔪᒪᓪᓗᑎᒃ ᑖᑦᓱᒥᖓ. ᔩᓱᓯᓕ ᐅᑯᓪᓗᓂ ᑎᑭᕐᖕᒥᓄᑦ ᓄᓇᒃᑯᑦ ᑎᑎᕋᓕᖅᐳᖅ. 
7ᐊᐱᖅᓱᒃᑲᓐᓂᓕᕐᖕᒪᑕᓕ ᓂᑯᕕᓪᓗᓂ ᐅᖃᐅᑎᕔᑦ, “ᓇᓪᓕᓯ ᐊᔪᖅᑐᓕᓚᐅᖅᓯᒪᖏᑦᑑᑉ ᒥᓗᕆᐊᖅᑳᓚᐅᖅᓕᐅᒃ ᐅᔭᖅᑲᒧᑦ.” 
8ᐊᒻᒪ ᐅᑯᒋᓪᓗᓂ ᓄᓇᒃᑯᑦ ᑎᑎᕋᓕᕆᕗᖅ. 
9ᑕᒪᑐᒥᖓᓕ ᑐᓴᕋᒥᒃ, ᕿᒪᕉᑎᓕᖅᐳᑦ, ᐊᑕᐅᓯᐅᓈᖅᑎᖅᓗᑎᒃ, ᐃᓄᑐᖃᐅᓛᓂᑦ ᐱᒋᐊᖅᑳᖅᓗᑎᒃ. ᔩᓱᓯᓗ ᕿᒪᒃᑕᐅᕗᖅ ᐃᓄᑑᓕᖅᓗᓂ, ᐊᕐᖕᓇᖅᓗ ᓇᖏᖅᑐᖅ ᐱᖃᑎᑐᐊᕆᓕᖅᐹ. 
10ᔩᓱᓯᐅᓪᓕ ᑕᑯᓴᖅᓗᓂᐅᒃ ᐊᕐᖕᓇᖅ ᐅᖃᐅᑎᕚ, “ᐊᕐᖕᓈᖅ, ᓇᒧᓐᖓᖅᑐᓪᓖᒃᑯᐊ? ᐅᕙᓃᑦᑐᖃᕈᓐᓃᖅᐹ ᐃᓕᖕᓂᒃ ᓱᒋᐊᖅᑕᐅᖁᔨᔪᒥᒃ?”
11ᐊᕐᖕᓇᐅᑉ ᑭᐅᕚ, “ᐊᑕᓃᖅ ᑕᕝᕙᓃᑦᑐᖃᕈᓐᓃᖅᐳᖅ.”
12ᔩᓱᓯᐅᓪᓕ ᐹᕋᓰᑦ ᐅᖃᐅᑎᒃᑲᓐᓂᖅᐰᑦ, ᐅᖃᖅᓗᓂ, “ᓯᓚᖅᔪᐊᕐᖕᒥᐅᑦ ᖃᐅᒪᓂᕆᕚᖓ; ᐅᕙᓐᓂᒃ ᒪᓕᒃᑐᖅ ᑖᖅᑐᒥ ᐃᓅᓂᐊᓐᖏᓚᖅ, ᖃᐅᒪᔪᒥᓕ ᐃᓅᓂᐊᖅᐳᖅ.”
13ᑕᕝᕙ ᐹᕋᓰᑦ ᐅᖃᐅᑎᕚᑦ, “ᐃᓕᖕᓂᒃ ᑕᕝᕙ ᓇᓗᓁᔭᓕᖅᐳᑎᑦ; ᓇᓗᓁᔭᕈᑏᑦ ᑕᒪᓐᓇ ᓱᓕᓐᖏᓚᖅ.”
14ᔩᓱᓯᐅᑉ ᑭᐅᕔᑦ, “ᐅᕙᓐᓂᒃ ᓇᓗᓁᕋᓗᐊᕈᒪ, ᓇᓗᓁᔭᕐᖕᓂᕋ ᓱᓕᕗᖅ, ᖃᐅᔨᒪᒐᒪ ᓇᑭᑦ ᐱᓯᒪᖕᒪᖔᕐᖕᒪ ᓇᒧᓪᓗ ᐂᓂᐊᕐᖕᒪᖔᕐᖕᒪ, ᐃᓕᑦᓯᓕ ᖃᐅᔨᒪᓐᖏᓚᓯ ᓇᑭᑦ ᐱᖕᒪᖔᕐᖕᒪ ᓇᒧᓪᓗ ᐂᓂᐊᕐᖕᒪᖔᕐᖕᒪ. 
15ᑎᒥᐅᑉ ᐃᓕᖅᑯᓯᖓ ᒪᓕᒡᓗᒍ ᐃᖅᑲᖅᑐᐃᕗᓯ, ᐅᕙᖓᓕ ᐃᖅᑲᖅᑐᐃᓐᖏᓚᖓ ᑭᓇᒥᒡᓘᓐᓃᑦ. 
16ᐃᓛᒃ ᐃᖅᑲᖅᑐᐃᒍᒪ, ᐃᖅᑲᖅᑐᐃᓂᕋ ᓱᓕᕗᖅ, ᐃᓄᑑᑦᔨᖏᓐᓇᒪ ᐃᖅᑲᖅᑐᐃᓂᕐᖕᒥᒃ, ᐊᑖᑕᐅᓪᓕ ᑎᓕᔨᒪ ᐃᓚᒋᕚᖓ. 
17ᐱᖁᔭᑦᓯᓐᓂ ᑎᑎᕋᖅᓯᒪᔪᖃᖅᐳᖅ ᐃᓅᒃ ᒪᕐᕉᒃ ᖃᐅᔨᓯᒪᓂᖏᒃ ᓱᓕᕘᒃ; 
18ᐅᕙᖓ ᐅᕙᓐᓂᒃ ᓇᓗᓁᖅᐳᖓ, ᐊᑖᑕᒐᓗ ᑎᓕᔨᒐ ᓇᓗᓁᔧᒋᕗᖅ ᐅᕙᓐᓂᒃ.”
19ᑍᒤᒻᒪᑦ ᑕᕝᕙ ᐊᐱᕆᕚᑦ, “ᓇᐅᒃᑍᒪ ᐊᑖᑍᑦ?”
20ᐅᖃᐅᓰᓪᓗ ᔩᓱᓯᐅᑉ ᐅᖃᐅᓯᕆᕔᑦ ᑐᒃᓯᐊᖅᕕᒡᔪᐊᕐᖕᒥ, ᑐᓂᕐᕈᑎᓂᒃ ᐴᖅᑬᕕᐅᑉ ᓴᓂᐊᓃᓪᓗᓂ; ᑎᒍᓯᔪᖃᓐᖏᓚᖅᓕ ᑖᑦᓱᒥᖓ, ᐱᔭᐅᕕᒃᓴᖓ ᓱᓕ ᓇᓪᓕᐅᑎᓯᒪᖏᒻᒪᑦ.
21ᑕᕝᕙ ᔩᓱᓯᐅᑉ ᐅᖃᐅᑎᒃᑲᓐᓂᖅᐰᑦ, “ᐊᐅᓪᓚᕐᖕᓂᐊᖅᐳᖓ, ᕿᓂᕈᒫᖅᐸᑦᓯᓐᖓᓗ ᑐᖁᔪᒫᖅᐳᓯᓗ ᐊᔪᕐᖕᓂᑦᓯᓐᓃᖏᓐᓇᖅᓗᓯ; ᐅᐸᖕᓂᐊᖅᑕᓐᓄᑦ ᐂᔪᓐᓇᖏᓐᓇᑦᓯ.”
22ᑕᕝᕙ ᔫᑎᑦ ᐅᖃᖅᐳᑦ, “ᐅᐸᖕᓂᐊᖅᑕᖓᓄᒡᒎᖅ ᐂᔪᓐᓇᖏᓐᓇᑦᑕ, ᐅᓈ ᐃᒻᒥᓂᒃ ᑐᖁᑦᓱᒪᓕᕋᒥ ᑍᒫᒃ ᐅᖃᖅᐸ?”
23ᔩᓱᓯᐅᑉ ᐅᖃᐅᑎᕔᑦ, “ᐃᓕᑦᓯ ᒫᖓᑦ ᐱᕗᓯ, ᐅᕙᖓᓕ ᑕᑉᐹᓐᖓᑦ ᐱᕗᖓ; ᐃᓕᑦᓯ ᓯᓚᖅᔪᐊᕐᖕᒥᑦ ᑕᒪᑐᒪᓐᖓᑦ ᐱᕗᓯ, ᐅᕙᖓᓕ ᓯᓚᖅᔪᐊᕐᖕᒥᑦ ᑕᒪᑐᒪᖓᑦ ᐱᓐᖏᓚᖓ. 
24ᑍᒤᒻᒪᑦ ᐅᖃᐅᑎᖅᑲᐅᕙᑦᓯ ᑐᖁᔪᒫᕐᖕᓂᕋᖅᓗᓯ ᐊᔪᕐᖕᓂᑦᓯᓐᓃᓪᓗᓯ, ᑐᖁᔪᒫᖅᐳᓯ ᐊᔪᕐᖕᓂᑦᓯᓐᓃᓪᓗᓯ ᐅᒃᐱᓕᖏᒃᑯᑦᓯ ᐅᕙᖓᐅᒐᒪ ᐊᓯᖃᖏᑦᑐᖅ.”
25ᑕᕝᕙ ᐅᖃᐅᑎᕚᑦ, “ᑭᓇᐅᕖᑦ?”
26ᐅᓄᖅᑐᓂᒃ ᐅᖃᐅᓯᒃᓴᖃᖅᐳᖓ ᐃᓕᑦᓯᓐᓄᑦ ᐃᖅᑲᖅᑐᐃᑦᔪᑎᒃᓴᖃᖅᓗᖓᓗ; ᑎᓕᔨᒐᓕ ᓱᓕᔫᕗᖅ, ᓯᓚᖅᔪᐊᕐᖕᒥᐅᓪᓗ ᐅᖃᐅᑎᕙᒃᑲ ᑖᑦᓱᒪᓐᖓᑦ ᑐᓴᓚᐅᖅᑕᓐᓂᒃ.”
27ᑐᑭᓯᓐᖏᓚᓪᓕ ᔩᓱᓯᐅᑉ ᐅᖃᐅᓯᕆᔭᖓᓂᒃ ᐊᑖᑕᒥᒃ. 
28ᑕᕝᕙ ᔩᓱᓯᐅᑉ ᐅᖃᐅᑎᕔᑦ, “ᐃᓅᑉ ᐃᕐᖕᓂᖓ ᓇᑉᐸᐅᑎᒍᑦᓯᐅᒃ, ᑐᑭᓯᓛᖅᐳᓯ ᐅᕙᖓᐅᒐᒪ ᐊᓯᖃᖏᑦᑐᖅ, ᑐᑭᓯᓗᓯᓗ ᐅᕙᓐᓂᒃ ᐱᓇᓱᐊᖅᓯᒪᖏᓐᓂᓐᓂᒃ ᐅᖃᐅᓯᖃᕋᒪᓕ ᐊᑖᑕᐅᑉ ᐅᕙᓐᓄᑦ ᐊᔪᕆᖅᑑᑎᒋᓚᐅᖅᑕᖏᓐᓂᒃ. 
29ᑎᓕᔨᒪᓗ ᐃᓚᒋᕚᖓ; ᐃᓄᑑᑎᓐᖏᓛᖓ, ᑖᑦᓱᒪ ᖁᕕᐊᒋᔭᖓᓂᒃ ᐱᓇᓱᐊᑦᓮᓐᓇᕋᒪ.”
30ᔩᓱᓯ ᑖᒃᑯᓂᖓ ᐅᖃᖅᑎᓪᓗᒍ, ᐅᓄᖅᑐᑦ ᐅᒃᐱᓕᖅᐳᑦ ᑖᑦᓱᒥᖓ.
31ᑕᕝᕙ ᔩᓱᓯᐅᑉ ᔫᑎᑦ ᐅᒃᐱᕆᔨᓂ ᐅᖃᐅᑎᕔᑦ, “ᐅᖃᐅᓯᒃᑲ ᒪᓕᑦᓮᓐᓇᓕᕈᑦᓯᒋᒃ, ᓱᓕᔪᒥᒃ ᐃᓕᓐᓂᐊᖅᑎᒋᓕᖅᐸᑦᓯ, 
32ᓱᓕᔪᖅ ᖃᐅᔨᓂᐊᖅᐸᓯ, ᓱᓕᔫᓪᓗ ᕿᓚᕈᑦᔮᕐᖕᓂᐊᖅᐹᓯ.”
33ᑕᕝᕙ ᑭᐅᕚᑦ, “ᐂᕝᕙᕋᕼᐋᒻ ᑭᖑᕚᕆᕚᑎᒍᑦ, ᓇᓪᓕᐊᓐᓅᓪᓘᓐᓃᑦ ᕿᓚᒃᑕᐅᓯᒪᓚᐅᖅᓯᒪᓐᖏᓚᒍᑦ. ᖃᓄᖅ ᑐᑭᓕᖕᒥᒃ ᐅᖃᖅᐲᑦ, ‘ᕿᓚᕈᑦᔮᕐᖕᓂᐊᖅᐹᓯ’?”
34ᔩᓱᓯᐅᑉ ᑭᐅᕔᑦ, “ᓱᓕᔪᒥᒃ ᐅᖃᐅᑎᕙᑦᓯ, ᓇᓪᓕᐊᑦ ᐊᔪᖅᑐᓕᔪᖅ ᕿᓚᒃᑕᐅᓯᒪᕗᖅ ᐊᔪᕐᖕᓂᕐᖕᒧᑦ. 
35ᐊᔪᕐᖕᓂᖕᒧᑦ ᕿᓚᒃᑕᐅᓯᒪᔪᖅ ᐃᒡᓗᒦᑦᓮᓐᓇᕈᓐᓇᓐᖏᓚᖅ; ᐃᕐᖕᓂᖅᓕ ᑕᕝᕙᓃᑦᓮᓐᓇᕐᖕᓂᐊᖅᐳᖅ. 
36ᐃᕐᖕᓂᐅᑉ ᕿᓚᕈᑦᔮᖅᐸᓯ, ᑕᕝᕙ ᕿᓚᕈᑦᔮᖅᓯᒪᓪᓚᕆᖕᓂᐊᖅᐳᓯ. 
37ᖃᐅᔨᒪᕗᖓ ᐂᕝᕙᕋᕼᐋᒻ ᑭᖑᕚᕆᖕᒪᓯ; ᑐᖁᓐᓇᓱᐊᖅᐸᑦᓯᓐᖓᓕ, ᐅᖃᐅᓯᒃᑲ ᐃᑎᖅᕕᒃᓴᖃᖏᒻᒪᑕ ᐃᓕᑦᓯᓐᓄᑦ. 
38ᐅᖃᓪᓚᒃᐳᖓ ᐊᑖᑕᓐᓂᑦ ᑕᑯᓚᐅᖅᑕᓐᓂᒃ, ᑍᒤᓕᐅᕆᕗᓯ ᑐᓴᓚᖅᑕᑦᓯᓐᓂᒃ ᐊᑖᑕᑦᓯᓐᓂ.”
39ᑖᒃᑯᐊ ᑭᐅᕚᑦ, “ᐂᕝᕙᕋᕼᐋᒻ ᐊᑖᑕᒋᕙᕗᑦ.”
40ᒫᓐᓇᓕ ᑐᖁᓐᓇᓱᐊᖅᐸᑦᓯᓐᖓ, ᓱᓕᔪᒥᒃ ᐅᖃᓪᓚᒃᑎᓪᓗᖓ ᒎᑎᒥᑦ ᑐᓴᓚᐅᖅᑕᓐᓂᒃ; ᐂᕝᕙᕋᕼᐋᓕ ᑍᒤᓕᐅᓚᐅᓐᖏᓚᖅ. 
41ᐊᑖᑕᑦᓯ ᐱᓂᐊᓚᐅᖅᑕᖏᓐᓂᒃ ᐱᓇᓱᐊᖅᐳᓯ.”
42ᔩᓱᓯᐅᑉ ᐅᖃᐅᑎᕔᑦ, “ᒎᑎ ᐊᑖᑕᒋᒍᑦᓯᐅᒃ, ᓇᒡᓕᒋᒐᔭᖅᐸᑦᓯᓐᖓ, ᒎᑎᒥᑦ ᐱᓚᐅᕋᒪ ᑕᕝᕙᓐᖔᖅᓯᒪᓪᓗᖓᓗ ᒫᓐᓇ ᑕᕝᕙᓃᑉᐳᖓ; ᐅᕙᓐᓂᒃ ᑕᒪᐅᓐᖓᖅᑎᓚᐅᖏᓐᓇᒪ, ᑖᑦᓱᒪᓕ ᑎᓕᓚᐅᖅᐹᖓ. 
43ᓱᖕᒪᑦ ᐅᖃᐅᓯᕆᔭᒃᑲ ᑐᑭᓯᖏᑉᐱᓯᐅᒃ? ᐅᖃᐅᓯᒃᑲ ᓈᓚᒍᒪᖏᓐᓇᑦᓯᒋᒃ ᑐᓵᔪᒪᓇᒋᓪᓗ. 
44ᐊᑖᑕᑦᓯᓐᓂᑦ ᓵᑖᓇᓯᒥᑦ ᐱᕗᓯ, ᐊᑖᑕᑦᓯᓗ ᐱᔪᒪᔭᖏᑦ ᒪᓕᒍᒪᕙᓯ. ᑖᓐᓇ ᐱᒋᐊᕐᖕᓂᖓᓂᑦ ᐃᓄᐊᖅᑎᐅᕗᖅ, ᓱᓕᔪᒥᒡᓗ ᐱᓯᒪᓚᐅᖅᓯᒪᓐᖏᓚᖅ, ᓱᓕᓂᖅ ᑖᑦᓱᒪᓃᖏᒻᒪᑦ. ᓴᒡᓗᒍᓂ, ᐱᐅᓯᒥᓂᒃ ᐊᑐᖅᐳᖅ, ᓴᒡᓗᑐᔫᒐᒥ ᓴᒡᓗᓂᐅᓪᓗ ᐊᑖᑕᒋᕚ. 
45ᐅᕙᖓᓕ ᓱᓕᔪᒥᒃ ᐅᖃᓪᓚᒃᑲᒪ, ᐅᒃᐱᕆᓐᖏᓚᑦᓯᓐᖓ. 
46ᓇᓪᓕᓯ ᐊᔪᖅᑐᓕᓂᓐᓂᒃ ᓇᓗᓁᖅᓯᔪᓐᓇᖅᐹ? ᓱᓕᔪᒥᒡᓕ ᐅᖃᓪᓚᒃᑯᒪ, ᓱᖕᒪᑦ ᐅᒃᐱᕆᓐᖏᓚᑦᓯᓐᖓ? 
47ᒎᑎᒥᑦ ᐱᔫᑉ ᒎᑎᐅᑉ ᐅᖃᐅᓯᖏᑦ ᑐᓴᖅᐰᑦ; ᑍᒤᒻᒪᑦ ᒎᑎᒥᑦ ᐱᖏᓐᓇᑦᓯ, ᑐᓴᕈᓐᓇᓐᖏᓚᓯ.”
48ᑕᕝᕙ ᔫᑎᑦ ᔩᓱᓯ ᐊᐱᕆᕚᑦ, “ᓇᓚᐅᑦᓯᓐᖏᓚᒎᑦ? ᐅᖃᖅᑎᓪᓗᑕ ᓴᒥᐊᕆᐊᕐᖕᒥᐅᑕᐅᕗᑎᑦ ᐊᓂᕐᖕᓂᖅᓗᖕᒥᒡᓗ ᐃᓗᒻᒥᖅᑕᐅᓯᒪᓪᓗᑎᑦ.”
49ᔩᓱᓯᐅᑉ ᑭᐅᕔᑦ, “ᐊᓂᕐᖕᓂᖅᓗᖕᒥᒃ ᐃᓗᒻᒥᖅᑕᐅᓯᒪᓐᖏᓚᖓ; ᐊᑖᑕᒐᓕ ᐅᐱᒋᕙᕋ, ᐃᓕᑦᓯᓕ ᓇᕐᕈᒋᕙᑦᓯᓐᖓ. 
50ᓂᖅᑐᖅᑕᐅᓂᒃᓴᕋ ᕿᓂᓐᖏᓚᕋ; ᑕᒪᑐᒥᖓᓕ ᕿᓂᖅᑐᖃᕇᖅᐳᖅ ᑖᓐᓇᓗ ᐃᖅᑲᖅᑐᐃᔪᒫᖅᐳᖅ. 
51ᓱᓕᔪᒥᒃ ᐅᖃᐅᑎᕙᑦᓯ, ᓇᓪᓕᐊᑦ ᐅᖃᐅᓯᓐᓂᒃ ᒪᓕᒃᑐᖅ, ᑖᓐᓇ ᑐᖁᓂᐊᓐᖏᓚᖅ.”
52ᑕᕝᕙ ᔫᑎᑦ ᐅᖃᐅᑎᕚᑦ, “ᒫᓐᓇ ᖁᓚᕐᖕᓇᖏᑦᑐᒥᒃ ᑐᑭᓯᕗᒍᑦ ᐊᓂᕐᖕᓂᖅᓗᖕᒥᒃ ᐃᓗᒻᒥᖅᑕᐅᓯᒪᒐᕕᑦ. ᐂᕝᕙᕋᕼᐋᒻ ᑐᖁᓚᐅᖅᐳᖅ, ᒎᑎᐅᓪᓗ ᐱᔪᖃᓛᖅᑐᒥᒃ ᐅᖃᖅᑎᖏᑦ ᑐᖁᓚᐅᕆᕗᑦ; ᐃᕝᕕᓪᓕ ᐅᖃᖅᐳᑎᑦ, ‘ᓇᓪᓕᐊᑦ ᐅᖃᐅᓯᓐᓂᒃ ᒪᓕᒃᑐᖅ ᑖᓐᓇ ᑐᖁᓂᐊᓐᖏᓚᖅ.’ 
53ᐂᕝᕙᕋᕼᐋᒥᑦ ᐊᑖᑕᑦᑎᓐᓂᑦ ᐊᖏᓂᖅᓴᐅᕖᑦ, ᑐᖁᓚᐅᖅᑐᒥᑦ? ᒎᑎᐅᓪᓗ ᐱᔪᖃᓛᖅᑐᒥᒃ ᐅᖃᖅᑎᖏᑦ ᑐᖁᓚᐅᕆᕗᑦ! ᐃᓕᖕᓃᒃ ᓱᓇᐅᑎᓐᓇᓱᒃᐲᑦ?”
54ᔩᓱᓯᐅᑉ ᑭᐅᕔᑦ, “ᐅᕙᓐᓂᒃ ᓂᖅᑑᑎᒍᒪ, ᓂᖅᑑᑎᓂᕋ ᐊᑐᕋᔭᓐᖏᓚᖅ; ᐊᑖᑕᒐᓕ ᑖᓐᓇᐅᕗᖅ ᐅᕙᓐᓂᒃ ᓂᖅᑐᕐᖕᓇᖅᑎᑦᓯᔪᖅ, ᑖᓐᓇ ᒎᑎᒋᓂᕋᖅᑕᓯ. 
55ᑖᓐᓇᓕ ᖃᐅᔨᓯᒪᓐᖏᓚᓯᐅᒃ; ᐅᕙᖓᓕ ᖃᐅᔨᒪᕙᕋ. ᖃᐅᔨᒪᖏᓐᓂᕋᕋᔭᕈᒃᑯ, ᐃᓕᑦᓯᑎᑐᑦᑕᐅᖅ ᓴᒡᓗᕿᑦᓯᓇᔭᖅᐳᖓ; ᖃᐅᔨᒪᕙᕋᓕ ᐅᖃᐅᓯᖏᓪᓗ ᒪᓕᒃᐸᒃᑲ. 
56ᐂᕝᕙᕋᕼᐋᒻ ᐊᑖᑕᓯ ᖁᕕᐊᓱᓕᖅᐳᖅ ᑕᑯᓂᐊᓕᕋᒥ ᑎᑭᓐᓂᐊᕐᖕᓂᓐᓂᒃ; ᑕᑯᒐᒥᓗ ᖁᕕᐊᓱᓚᐅᖅᐳᖅ.”
57ᑕᕝᕙ ᔫᑎᑦ ᐅᖃᐅᑎᕚᑦ, “50-ᓂᒡᓘᓐᓃᑦ ᓱᓕ ᐊᕐᕌᒍᖃᓐᖏᓚᑎᑦ, ᐂᕝᕙᕋᕼᐋᒻᓗ ᑕᑯᓚᐅᖅᓯᒪᕕᐅᒃ?”
58ᔩᓱᓯᐅᑉ ᑭᐅᕔᑦ, “ᓱᓕᔪᒥᒃ ᐅᖃᐅᑎᕙᑦᓯ, ᐂᕝᕙᕋᕼᐋᒻ ᐃᓅᓚᐅᖅᑎᓐᓇᒍ, ᐅᕙᖓ ᐃᓅᓚᐅᖅᐳᖓ.”
59ᑕᕝᕙ ᐅᔭᖅᑲᓂᒃ ᑎᒍᓯᕗᑦ ᒥᓪᓗᕈᒪᓪᓗᒍ; ᔩᓱᓯᓕ ᐃᔨᖅᐳᖅ, ᐊᓂᓪᓗᓂᓗ ᑐᒃᓯᐊᖅᕕᒡᔪᐊᕐᖕᒥᑦ.
