1ᔩᓱᓯ ᑕᒪᒃᑯᓂᖓ ᐅᖃᐅᓯᖃᕇᕋᒥ, ᒐᓕᓕᐊᒥᑦ ᐊᐅᓪᓚᖅᐳᖅ ᔫᑎᐊᓪᓗ ᓄᓇᖓᓄᐊᖅᓗᓂ ᑰᑉ ᔪᐊᕐᑕᓂᐅᑉ ᐊᑭᐊᓄᑦ. 
2ᐃᓄᒐᓴᒡᔪᐊᓂᓪᓗ ᒪᓕᒃᑕᐅᕗᖅ, ᑕᕝᕙᓂᓗ ᖃᓂᒻᒪᓯᓖᑦ ᐋᖅᑭᒃᐰᑦ.
3ᐹᕋᓰᓪᓕ ᐃᓚᖏᑦ ᔩᓱᓯᒧᐊᖅᐳᑦ ᐆᒃᑐᖅᓗᒍᓗ ᐊᐱᕆᕚᑦ, “ᐱᖁᔭᕗᑦ ᐊᖑᒻᒥᒃ ᐊᕕᑦᓯᓪᓚᕆᒍᓐᓇᖅᑎᑦᓯᕚᑦ ᓄᓕᐊᒥᖕᓂᒃ, ᓱᓇᑐᐃᓐᓇᕐᖕᒥᒃ ᐱᔪᑎᒃᓴᖃᕋᓗᐊᕈᑏᒃ?”
4ᔩᓱᓯᐅᑉ ᑭᐅᕔᑦ, “ᒎᑎᐅᑉ ᐅᖃᐅᓯᖏᓐᓂᒃ ᐊᑐᐊᖅᓯᓚᐅᓐᖏᓚᓰ? ᐅᖃᖅᑐᖃᕐᖕᒪᑦ, ‘ᐱᒋᐊᕐᖕᓂᕐᖕᒥ ᐱᓐᖑᖅᑎᑦᓯᔪᖅ ᐱᓐᖑᖅᑎᑦᓯᓚᐅᕐᖕᒪᑦ ᐊᖑᒻᒥᒃ ᐊᕐᖕᓇᒥᒡᓗ.’
5ᒎᑎᓗ ᐅᖃᖅᓯᒪᕗᖅ, ‘ᑍᒤᒻᒪᑦ ᐊᖑᑎᐅᑉ ᐊᑖᑕᓂ ᐊᓈᓇᓂᓗ ᕿᒪᖕᓂᐊᖅᐰᑦ ᓄᓕᐊᓂ ᐱᖃᑎᒋᖔᓕᖅᓗᒍ, ᑖᒃᑯᐊᒡᓗ ᒪᕐᕉᒃ ᑎᒥᐅᓕᖅᐴᒃ ᐊᑕᐅᓯᐅᓗᑎᒃ.’ 
6ᑍᒤᒻᒪᑦ ᑖᒃᑯᐊᒃ ᒪᕐᕉᔪᓐᓃᖅᐴᒃ ᑎᒥᐅᓕᖅᐴᒡᓕ ᐊᑕᐅᓯᕐᖕᒥ. ᑍᒤᒻᒪᑦ ᒎᑎᐅᑉ ᑲᑎᑎᑕᖏᒃ, ᐃᓅᑉ ᐊᕕᑎᑕᒃᓴᕆᓐᖏᓛᒃ.”
7ᑕᕝᕙ ᐹᕋᓰᑦ ᐅᖃᐅᑎᕚᑦ, “ᓱᖕᒪᓪᓖ? ᑍᒪ ᒨᓯᓯ ᐱᖁᔭᒥᒃ ᐋᖅᑭᒃᓯᓚᐅᖅᐸ ᐊᖑᑦ ᐊᕕᑦᓯᓪᓚᕆᒃᑯᓂ ᑎᑎᖅᑲᓂᒃ ᐊᕕᑦᓯᑦᔪᑎᒥᓂᒃ ᓇᓗᓁᖅᓯᔪᓂᒃ ᓄᓕᐊᓂ ᑐᓂᓯᕕᒋᔭᒃᓴᕆᕚ, ᐊᐅᓪᓚᖅᑎᓪᓗᒍᓘ?”
8ᔩᓱᓯᐅᑉ ᑭᐅᕔᑦ, “ᒨᓯᓯᐅᑉ ᐱᖁᔭᒥᒃ ᑍᒤᑦᑐᒥᒃ ᐋᖅᑭᒃᓯᕕᒋᓚᐅᖅᐹᓯ ᐊᕕᑦᓯᓪᓚᕆᒍᓐᓇᖅᓯᑎᑦᓯᓂᕐᖕᒥᒃ ᓄᓕᐊᑦᓯᓐᓂᒃ, ᐊᔪᕆᖅᑐᖅᑕᐅᔭᕆᐊᒃᓴᖅ ᓯᑎᔪᐊᓘᓂᓯ ᐱᓪᓗᒍ, ᑭᓯᐊᓂᓕ ᑕᒪᓐᓇ ᑍᒤᓕᖓᓚᐅᓐᖏᓚᖅ ᐱᓐᖑᖅᑎᑕᐅᓕᖅᑎᓪᓗᒋᑦ. 
9ᑍᒤᒻᒪᑦ ᐅᖃᐅᑎᕙᑦᓯ; ᓇᓪᓕᐊᑦ ᓄᓕᐊᒥᓂᒃ ᐊᕕᑦᓯᓪᓚᕆᒃᐸᑦ, ᐊᓯᓐᓂᐊᕐᖕᓂᐅᑉ ᐊᓯᐊᓂᒃ ᐱᑦᔪᑎᖃᖅᓗᓂ, ᐊᓯᐊᓂᒡᓗ ᓄᓕᐊᓂᒡᓗᓂ ᑖᓐᓇ ᐊᓯᓐᓂᐊᖅᐳᖅ.”
10ᑕᕝᕙ ᐃᓕᓐᓂᐊᖅᑎᖏᑕ ᐅᖃᐅᑎᕚᑦ, “ᑕᕝᕙᓕ ᑍᒤᓕᖓᑐᐊᖅᐸᑦ ᐊᖑᑎᓪᓗ ᐊᕐᖕᓁᓪᓗ ᓄᓕᐊᓂᖃᑦᑕᖏᓪᓗᑎᒃ ᐱᐅᓂᖅᓴᐅᕗᖅ!”
11ᔩᓱᓯᐅᑉ ᑭᐅᕔᑦ, “ᑕᒪᓐᓇ ᐅᖃᐅᓯᕆᔭᕋ ᑕᒤᓐᓄᑦ ᐃᓕᖓᓐᖏᓚᖅ, ᑐᓂᓯᕕᐅᓯᒪᔪᓄᓪᓕ ᑭᓯᐊᓂ ᑐᕌᖓᕗᖅ. 
12ᐊᑦᔨᒌᖏᑦᑐᓂᒃ ᐱᑦᔪᑎᒃᓴᓕᖕᓂᒃ ᐊᖑᑎᓂᒃ ᓄᓕᐊᓂᔪᐃᑦᑐᖅᑕᖃᕐᖕᒪᑦ: ᐃᓚᖏᑦ ᐃᕐᖕᓂᐊᖑᓂᕐᖕᒥᖕᓂᑦ ᑍᒤᑦᑑᔪᑦ: ᐃᓚᖏᓪᓕ ᐃᓅᖃᑎᒥᖕᓂᑦ ᓄᓕᐊᓂᒍᓐᓁᓪᓕᑎᑕᐅᓯᒪᔪᑦ; ᐃᓚᖏᓪᓕ ᓄᓕᐊᖃᓐᖏᓚᑦ ᐃᒻᒥᖕᓂᒃ ᑍᒤᑎᑦᑐᓂᒃ ᒎᑎᐅᑉ ᐊᑕᓂᐅᕕᖓ ᐱᓪᓗᒍ. ᑕᒪᑐᒥᖓ ᐅᖃᐅᓯᕆᔭᓐᓂᒃ ᐃᓚᓕᐅᖅᓯᔪᓐᓇᖅᑐᖅ, ᐃᓚᓕᐅᖅᓯᓕᖅᓕ.”
13ᐃᓚᖏᓪᓕ ᓱᕈᓯᑯᓗᖕᓂᒃ ᔩᓱᓯᒧᐊᕈᑦᔨᕗᑦ ᐸᑎᒻᒥᓂᐊᕐᖕᒪᒋᑦ ᑐᒃᓯᐅᑎᓗᓂᒋᓪᓗ. ᐃᓕᓐᓂᐊᖅᑎᖏᑕᓕ ᑕᕝᕗᓐᖓᐅᑦᔨᔪᑦ ᐃᓂᖅᑎᖅᐰᑦ. 
14ᔩᓱᓯᓕ ᐅᖃᖅᐳᖅ, “ᓱᕈᓯᑯᓗᐃᑦ ᐅᕙᓐᓄᑦ ᕾᑎᑕᐅᓕᑦ, ᐊᒡᕕᐊᖏᓪᓗᓯᐅᒃ; ᑍᒤᑦᑐᓄᑦ ᒎᑎᐅᑉ ᐊᑕᓂᐅᕕᖓ ᐱᒋᔭᐅᖕᒪᑦ.”
15ᔩᓱᓯᐅᓪᓗ ᐸᑎᒻᒥᕔᑦ, ᑭᖑᓂᖓᒍᓪᓗ ᑕᕝᕙᓐᖓᑦ ᐊᐅᓪᓚᖅᐳᖅ.
16ᑍᑦᓱᒪᓂ ᐊᖑᒻᒥᒃ ᔩᓱᓯᒧᐊᖅᑐᖃᖅᐳᖅ ᐅᖃᖅᓗᓂᓗ, “ᐊᔪᕆᖅᑐᐃᔩ, ᖃᓄᖅ ᐱᐅᔪᒥᒃ ᐱᓂᐊᖅᑐᒃᓴᐅᕗᖔ, ᐃᓅᓯᕐᖕᒥᒃ ᓄᖑᓱᐃᑦᑐᒥᒃ ᐱᔪᓐᓇᖁᓪᓗᖔ?”
17ᔩᓱᓯᐅᑉ ᑭᐅᕚ, “ᓱᖕᒪᑦ ᐊᐱᕆᕕᖓ ᓱᓇ ᐱᐅᖕᒪᖔᑦ? ᐊᑕᐅᓯᖅ ᑭᓯᒥ ᐱᐅᔪᑑᕗᖅ. ᐃᓅᓯᕐᖕᒧᑦ ᓄᖑᓱᐃᑦᑐᒧᑦ ᐃᑎᕈᒪᒍᕕᑦ ᐱᖁᔭᓂᒃ ᒪᓕᑦᓯᐊᓕᕆᑦ.”
18ᑖᑦᓱᒪᓗ ᐅᖃᐅᑎᕚ, “ᓇᓪᓕᐊᓐᓂᒃ?” ᔩᓱᓯᐅᑉ ᐅᖃᐅᑎᕚ, “ᐱᔮᕆᓗᑎᑦ ᐃᓄᐊᖅᑐᒃᓴᐅᓐᖏᓚᑎᑦ; ᐊᓯᓐᓂᐊᖅᑐᒃᓴᐅᓐᖏᓚᑎᑦ; ᑎᒡᓕᒃᑐᒃᓴᐅᓐᖏᓚᑎᑦ; ᐃᓅᖃᑎᖕᓂᒃ ᓱᓕᖏᑦᑐᒥᒃ ᐅᖃᐅᓯᖃᖅᑐᒃᓴᐅᓐᖏᓚᑎᑦ; 
19ᐊᑖᑕᖕᓂᒃ ᐊᓈᓇᖕᓂᒡᓗ ᑲᒪᑦᓯᐊᖅᑐᒃᓴᐅᕗᑎᑦ; ᐃᓅᖃᑎᖕᓂᒡᓗ ᐃᓕᒃᑐᑦ ᓇᒡᓕᒍᓱᒃᑐᒃᓴᐅᕗᑎᑦ.”
20ᐃᓅᓱᒃᑑᓪᓗ ᐅᖃᐅᑎᕚ, “ᑕᒪᒃᑯᐊ ᐱᖁᔭᓕᒫᑦ ᒪᓕᓚᐅᖅᐸᒃᑲ, ᓱᓇᒥᒃ ᓱᓕ ᐱᓇᓱᐊᕆᐊᖃᖅᐳᖔ?”
21ᔩᓱᓯᐅᑉ ᐅᖃᐅᑎᕚ, “ᓈᒻᒪᑦᓯᐊᕈᒪᒍᕕᑦ, ᐱᖁᑎᓕᒫᑎᑦ ᓂᐅᕐᕈᑎᒋᔭᖅᑐᒃᑭᑦ, ᑮᓇᐅᔭᖅᑖᑎᓪᓗ ᐊᒃᓱᔪᓄᑦ ᑐᓂᕐᕈᑎᒋᓗᒋᑦ, ᑕᕝᕙ ᐱᖁᑎᖃᑦᓯᐊᕐᖕᓂᐊᖅᐳᑎᑦ ᕿᓚᖕᒥ; ᐊᑏ ᕾᓕᕆᑦ, ᒪᓕᒡᓗᖓ.”
22ᐃᓅᓱᒃᑑᓪᓕ ᑕᒪᓐᓇ ᑐᓴᕋᒥᐅᒃ ᑕᕝᕙᓐᖓᑦ ᕿᒪᕉᑎᓕᖅᐳᖅ ᕿᒃᓵᓕᖅᓗᓂ, ᐊᔪᖅᓴᖏᑦᑐᐊᓘᒐᒥ.
23ᔩᓱᓯᓗ ᐃᓕᓐᓂᐊᖅᑎᒥᓄᑦ ᐅᖃᖅᐳᖅ, “ᓱᓕᔪᒥᒃ ᐅᖃᐅᑎᕙᑦᓯ: ᐃᓄᖕᓄᑦ ᐊᒃᓱᐃᑦᑐᓄᑦ ᒎᑎᐅᑉ ᐊᑕᓂᐅᕕᖓᓄᑦ ᐃᑎᕆᐊᒃᓴᖅ ᐊᔪᕐᖕᓇᑲᓴᖕᓂᐊᖅᐳᖅ. 
24ᓱᓕ ᐅᖃᐅᑎᒃᑲᓐᓂᖅᐸᑦᓯ; ᐊᒡᓛᑦ ᐊᔪᕐᖕᓇᖏᓐᓂᖅᓴᐅᕗᖅ ᐱᑯᖅᔪᐊᓕᒃ ᑳᒧᓪ ᒥᖅᑯᑎᐅᑉ ᐃᔨᖓᒎᕆᐊᖓ, ᐊᒃᓱᐃᑦᑑᑉ ᐃᑎᕋᔭᕐᖕᓂᖓᓂᑦ ᒎᑎᐅᑉ ᐊᑕᓂᐅᕕᖓᓄᑦ.”
25ᐃᓕᓐᓂᐊᖅᑏᓪᓕ ᑕᒪᑐᒥᖓ ᑐᓴᕋᒥᒃ ᐊᖏᔪᒥᒃ ᑲᒪᓕᖅᐳᑦ, ᐅᖃᖅᓗᑎᒡᓗ, “ᑭᓇᓖ? ᑍᒪ ᐱᐅᓕᔭᐅᔪᓐᓇᕐᖕᓂᐊᓕᖅᐸ?”
26ᔩᓱᓯᐅᓪᓕ ᑕᑯᓴᖅᓗᒋᑦ ᐅᖃᐅᑎᕔᑦ, “ᑕᒪᓐᓇ ᐃᓄᖕᓄᑦ ᐊᔪᕐᖕᓇᖅᐳᖅ; ᒎᑎᒧᓪᓕ ᓱᓇᓕᒫᑦ ᐊᔪᕐᖕᓇᖅᑐᖃᓐᖏᓚᑦ.”
27ᐲᑦᑐᕉᓯᓕ ᓂᓪᓕᖅᐳᖅ ᐅᖃᖅᓗᓂ, “ᑕᑯᒋᑦ, ᓱᓇᓕᒫᑦᑎᓐᓂᒃ ᕿᒤᓚᐅᖅᐳᒍᑦ ᐃᓕᖕᓄᓪᓗ ᒪᓕᓕᖅᓗᑕ. ᓱᓇᒥᒡᓕ ᐱᖃᕈᒫᓕᖅᐱᑕ?”
28ᔩᓱᓯᐅᑉ ᐅᖃᐅᑎᕔᑦ, “ᓱᓕᔪᒥᒃ ᐅᖃᐅᑎᕙᑦᓯ: ᐃᓅᑉ ᐃᕐᖕᓂᖓ ᐃᒃᓯᕙᐅᑕᖅᔪᐊᕐᖕᒥᓄᑦ ᐱᕕᐊᕐᖕᓇᖅᑐᒧᑦ ᐃᖏᓪᓗᓂ ᓄᑖᒥᒃ ᐱᒋᐊᒃᑲᓐᓂᓕᖅᐸᑦ, ᑕᕝᕙ ᐃᓕᑦᓯ ᒪᓕᒃᑎᐅᔪᓯ ᐅᕙᓐᓄᑦ, ᐃᒃᓯᕙᖃᑕᐅᔪᒫᖅᐳᓯ ᐃᒃᓯᕙᐅᑕᖅᔪᐊᓂ 12-ᓂ, ᐄᓴᕅᓕᒥᐅᑦ ᑭᖑᕚᕇᑦ 12-ᑦ ᐊᖓᔪᖅᑲᐅᕕᒋᓗᒋᑦ. 
29ᑭᒃᑯᓕᒫᑦ ᐃᒡᓗᒥᖕᓂᒃ ᕿᒤᓯᒪᔪᑦ ᖃᑕᓐᖑᑎᒥᖕᓂᒡᓘᓐᓃᑦ ᓇᔭᒥᖕᓂᒡᓘᓐᓃᑦ ᐊᑖᑕᒥᖕᓂᒡᓘᓐᓃᑦ ᐊᓈᓇᒥᖕᓂᒡᓘᓐᓃᑦ ᕿᑐᕐᖓᒥᖕᓂᒡᓘᓐᓃᑦ ᓄᓇᒥᖕᓂᒡᓘᓐᓃᑦ, ᐅᕙᖓ ᐱᑦᔪᑎᒋᓗᖓ, ᑖᒃᑯᐊ ᐱᑎᑕᐅᒃᑲᓐᓂᕈᒫᖅᐳᑦ 100-ᐃᖅᑐᓪᓗᐊᖅᑐᓂᒃ, ᑐᓂᓯᕕᐅᓗᑎᒡᓗ ᐃᓅᓯᕐᖕᒥᒃ ᓄᖑᓱᐃᑦᑐᒥᒃ. 
30ᐅᓄᖅᑐᓪᓕ ᓯᕗᓪᓕᐅᔪᑦ ᑭᖑᓪᓕᐅᔪᒫᖅᐳᑦ, ᐅᓄᖅᑐᓪᓗ ᑭᖑᓪᓕᐅᔪᑦ ᓯᕗᓪᓕᐅᔪᒫᖅᐳᑦ.”
