1ᐃᒫᒃ ᑕᕝᕙ ᔪᕉᓴᓚᒻ ᐱᔭᐅᓚᐅᖅᐳᖅ ᔨᑎᑬᐊᐅᑉ ᐊᖓᔪᖅᑳᖅᔪᐊᖑᓂᖓᑕ ᔫᑕᒥᐅᓄᑦ 9-ᖓᓐᓂ ᑕᖅᑮᑦ 10-ᒋᓕᖅᑕᖓᓐᓂ, ᓂᐱᑯᓁᓴ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑕ ᐅᓇᑕᖅᑐᒃᓴᖁᑎᓕᒫᖏᑦ ᔪᕉᓴᓚᒧᑦ ᐅᓇᑕᕆᐊᓚᐅᖅᐳᑦ ᐊᕙᑕᖏᖅᓯᒪᓕᓚᐅᖅᐹᓪᓗ. 
2ᔨᑎᑬᐊᐅᑉ ᐊᖓᔪᖅᑳᖅᔪᐊᖑᓂᖓᑕ 11-ᒋᓕᖅᑕᖓᓂ ᑕᖅᑮᑦ ᓯᑕᒪᖓᓐᓂ ᐅᓪᓗᖏᑕ 9-ᒋᓕᖅᑕᖓᓐᓂ ᔪᕉᓴᓚᐅᑉ ᐊᕙᓗᖅᔪᐊᖓ ᑭᓚᒃᑕᐅᕗᖅ ᐃᓗᒻᒧᑦ.
3ᔪᕉᓴᓚᐅᑉ ᐱᔭᐅᑦᔪᑖᓂ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᐊᖓᔪᖅᑳᖁᑎᖏᑦ ᐃᓂᑖᖅᑐᓚᐅᖅᐳᑦ ᐃᑎᖅᑕᖅᕕᐅᑉ ᕿᑎᖓᓃᑦᑐᒥᒃ ᑍᔭᐅᔪᒥ ᐅᑯᐊ; ᓂᕐᒐᐅᓪ-ᓴᕆᔨᕆ, ᓴᒪᒐᕆ-ᓂᐳ, ᓴᕐᓯᑭᒻ ᕌᑉᓴᕆᔅ, ᓂᕐᒐᐅᓪᓴᕆᔨᕆ ᕌᑉᒪᒡ, ᑖᒃᑯᐊᓗ ᐊᓯᖏᑦ ᐊᖓᔪᖅᑳᖁᑎᒋᔭᐅᖕᒥᔪᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ.
4ᐊᖓᔪᖅᑳᖅᔪᐊᑉ ᔨᑎᑬᐊᐅᑉ ᐅᓇᑕᖅᑎᖁᑎᖏᑕᓗ ᑕᑯᒐᒥᑦᔪᒃ ᕿᒫᕗᑦ ᐅᓐᓄᐊᒃᑯᑦ ᐊᖓᔪᖅᑳᖅᔪᐊᑉ ᐱᕈᖅᓰᕕᖁᑎᖓ ᐊᓂᕕᒋᓪᓗᒍ ᐊᕙᓗᖅᔪᐊᒃ ᒪᕐᕉᒃ ᐃᑎᖅᑕᖅᕕᖓᒍᑦ ᐊᕌᐸᐅᑉ ᓄᓇᖓ ᑐᕌᖅᕕᒋᓪᓗᒍ. 
5ᑲᐅᓪᑎᐊᒥᐅᓪᓕ ᐅᓇᑕᖅᑐᒃᓴᖁᑎᖏᑕ ᒪᓕᒃᑲᒥᑦᔪᒃ ᔨᑎᑬᐊ ᐊᖑᕚᑦ ᔨᕆᑰᑉ ᓇᑎᕐᖕᓈᖑᓂᖓᓂ, ᑎᒍᒐᒥᑦᔪᒡᓗ ᐋᑉᐹᑦ ᓂᐱᑯᓁᓴᒧᑦ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᓐᓄᑦ ᕆᑉᓚᒦᑎᓪᓗᒍ ᕼᐊᒫᑎᐅᑉ ᓄᓇᖓᓂ ᔨᑎᑬᐊᓗ ᑐᖁᑕᒃᓴᐅᖁᕚᑦ. 
6ᑕᕝᕙᓃᓪᓗᑎᒃ ᓱᓕ ᕆᑉᓚᒥ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦᑕ ᔨᑎᑬᐊᐅᑉ ᐃᕐᖕᓂᖏᑦ ᑐᖁᑕᐅᑎᑉᐰᑦ ᔨᑎᑬᐊ ᑕᑯᓐᓇᖅᑎᓪᓗᒍ ᔫᑕᒥᐅᓪᓗ ᐊᖓᔪᖅᑳᖁᑎᖏᑦ. 
7ᔨᑎᑬᐊᐅᓪᓗ ᐃᔨᖏᒃ ᖃᖅᑕᐅᑎᑉᐹᒃ ᐊᑦᓱᖏᖅᑕᐅᑎᓪᓗᒍᓗ ᐊᖅᓵᖅᑑᔭᓄᑦ ᐹᐱᓘᓂᒧᑦ ᐊᖏᕐᕋᐅᑎᔪᒪᓪᓗᒍ. 
8ᑲᐅᓪᑎᐊᒥᐅᓪᓗ ᐊᖓᔪᖅᑳᖅᔪᐊᑉ ᐃᒡᓗᖓ ᐃᑯᐊᓪᓚᒃᐹᑦ ᐃᓄᐃᓪᓗ ᐃᒡᓗᖏᑦ, ᔪᕉᓴᓚᐅᓪᓗ ᐊᕙᓗᖅᔪᐊᖏᑦ ᓯᖁᑦᑎᖅᓗᒋᑦ. 
9ᓂᐳᔭᕋᑕᓐ ᐊᖓᔪᖅᑳᖅᔪᐊᑉ ᐅᓇᑕᖅᑎᖁᑎᖏᑕ ᐊᖓᔪᖅᑳᖓᑦ ᐃᒡᓗᒐᓴᒡᔪᐊᓂ ᐊᒥᐊᒃᑰᔪᑦ ᑎᒍᓪᓗᓂᒋᑦ ᐊᐅᓪᓚᕈᑎᓚᐅᖅᐰᑦ ᐹᐱᓘᓂᒧᑦ ᐃᓚᒋᓪᓗᒋᑦ ᐃᒻᒥᖕᓂᒃ ᑐᓂᑦᔪᑎᒋᓚᐅᖅᑐᑦ ᑖᑦᓱᒧᖓ. 
10ᓂᐳᔭᕋᑕᓐᓕ ᐅᓇᑕᖅᑎᓄᑦ ᐊᖓᔪᖄᖑᔪᖅ ᕿᒤᓚᐅᖅᐳᖅ ᔫᑕᒥᐅᓂᒃ ᐊᔪᖅᓴᖅᑐᓂᒃ ᑭᓱᖁᑎᖃᐅᖏᑦᑐᓂᒃ, ᑍᑦᓱᒪᓕ ᑕᕝᕙ ᓄᓇᖁᑎᑖᖅᑐᖅᑎᓚᐅᖅᐰᑦ ᕔᓂᓕᒃᓴᓂᒡᓗ ᐱᕈᖅᓰᕕᒃᑖᑎᓪᓗᒋᑦ.
11ᓂᐱᑯᓁᓴᓕ ᐹᐱᓘᓂᒥᐅᑦ ᐊᖓᔪᖅᑳᖅᔪᐊᖓᑦ ᐊᖓᔪᖅᑳᖁᑎᒥᓂᒃ ᓂᐳᔭᕋᑕᓐᒥᒃ ᐊᖅᑯᑎᖃᖅᓗᓂ ᐱᖁᔨᑦᔪᑎᓕᐅᖅᐳᖅ ᔨᕆᒤᐊ ᐱᑦᔪᑎᒋᓪᓗᒍ ᐃᒫᒃ: 
12“ᔨᕆᒤᐊ ᐱᒍᑦᓯᐅᒃ ᑲᒪᒋᑦᓯᐊᕐᖕᓂᐊᖅᐸᓯ ᐱᔪᒪᔭᖏᓐᓂᒡᓗ ᐱᑎᑕᐅᓂᐊᖅᐳᖅ.” 
13ᓂᐳᔭᕋᑕᓐ ᐊᖓᔪᖅᑳᖑᓂᖅᐹᖑᔪᖅ ᓂᐳᓴᔭᐸᓐᓗ ᐊᖓᔪᖅᑳᖑᖕᒥᔪᖅ, ᓂᕐᒐᐅᓪᓴᕆᔨᕆᓗ ᐊᖓᔪᖅᑳᒻᒪᕆᐅᖃᑕᐅᖕᒥᔪᖅ ᐊᓯᖏᓪᓗᑦᑕᐅᖅ ᐊᖓᔪᖅᑳᖑᖕᒥᔪᑦ ᐹᐱᓘᓂᒥ. 
14ᔨᕆᒤᐊ ᑎᒍᔭᐅᓯᒪᕕᒋᔭᖓᓂᑦ ᐊᓂᑎᓪᓗᒍ, ᒋᑕᓔᐊᒧᑦ ᐊᕼᐂᑲᒥᐅᑉ ᐃᕐᖕᓂᖓᓄᑦ ᑲᒪᒋᔭᐅᑎᑉᐹᑦ ᓴᕙᓂᐅᑉ ᐃᕐᖑᑕᖓᓄᑦ, ᑖᑦᓱᒧᖓᓗ ᐊᖏᕐᕋᖅᑎᑕᐅᕗᖅ ᐃᓅᖃᑎᒥᓃᖁᓪᓗᒍ.
15ᔨᕆᒤᐊᓕ ᑎᒍᔭᐅᓯᒪᕕᖕᒥᓃᑎᓪᓗᒍ ᓱᓕ ᐊᑕᓂᕐᖕᒧᑦ ᐅᖃᖅᕕᐅᓚᐅᖅᐳᖅ. 
16ᐃᐱᑦ-ᒥᓕᑭ ᐃᑎᐅᐱᐊᒥᐅᑕᖅ ᐅᐸᒡᓗᒍ ᐅᖃᐅᑎᔭᖅᑐᕈᒃ ᐃᒫᒃ; ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐄᓴᕅᓕᒥᐅᑦ ᒎᑎᖓᑦ ᐅᖃᖅᐳᖅ: “ᐅᖃᐅᓯᕆᓚᐅᖅᑕᒃᑲ ᐃᒡᓗᒐᓴᒡᔪᐊᑦ ᑖᒃᑯᐊ ᐊᓯᕈᖅᑕᐅᔪᒫᕐᖕᓂᕋᖅᓗᒋᑦ ᑲᑉᐱᐊᓇᖅᑐᒃᑯᑦ ᐱᔪᓐᓇᑦᓯᐊᕐᖕᓂᒃᑰᖏᑦᑐᖅ ᒫᓐᓇ ᓇᓚᐅᑦᓯᑎᓐᓂᐊᓕᖅᐸᒃᑲ ᓇᓚᐅᑦᓯᓕᕐᖕᓂᖏᓪᓗ ᑕᑯᓂᐊᓕᖅᐸᓯ. 
17ᐅᕙᖓᓕ ᐅᓪᓗᖅ ᑍᓐᓇ ᓇᓪᓕᐅᑎᒃᐸᑦ ᓴᐳᑎᔪᒪᕙᒋᑦ, ᐊᑕᓂᖅ ᐅᖃᖅᐳᖅ, ᑲᑉᐱᐊᒋᔭᕐᖕᓄᑦ ᑎᒍᔭᐅᔪᒫᓐᖏᓚᑎᑦ. 
18ᐱᐅᓕᓂᐊᖅᐸᒋᑦ, ᐅᓇᑕᖅᑐᓄᑦ ᑐᖁᑕᐅᓂᐊᓐᖏᓚᑎᑦ, ᐃᓅᑎᑕᐅᓂᐊᖅᐳᑎᓪᓕ ᐅᕙᓐᓂᒃ ᐅᒃᐱᕆᔭᖃᕋᕕᑦ, ᐊᑕᓂᖅ ᐅᖃᖅᐳᖅ.”
