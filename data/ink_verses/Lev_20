1ᐊᑕᓂᐅᑉ ᒨᓯᓯ ᐅᖃᖅᕕᒋᕚ, 
2“ᐄᓴᕅᓕᒥᐅᑦ ᐅᖃᐅᑎᒃᑭᑦ, ᐄᓴᕅᓕᒥᐅᑦ ᐄᓴᕅᓕᒥᐅᖑᖏᑦᑐᓪᓘᓐᓃᑦ ᐄᓴᕅᓕᒥ ᓄᓇᖃᖅᑐᑦ ᕿᑐᕐᖓᒥᖕᓂᒃ ᑐᓂᕐᕈᑎᖃᖅᑐᖅ ᒎᑎᓐᖑᐊᒧᑦ ᒧᓕᑭᒧᑦ ᑐᖁᑕᐅᔭᕆᐊᖃᖅᐳᑦ. ᓄᓇᖅᑲᑎᒌᑦ ᒥᓪᓗᖅᓗᒍ ᑐᖁᑕᒃᓴᕆᕚᑦ. 
3ᑍᒤᓕᐅᖅᑐᖅ ᐃᓄᖁᑎᒋᔪᓐᓃᕐᖕᓂᐊᖅᐸᕋ, ᐃᓅᖃᑎᖏᓐᓂᓪᓗ ᐊᕕᑕᐅᑎᓐᓂᐊᖅᐸᕋ; ᕿᑐᕐᖓᒥᓂᒃ ᑐᓂᕐᕈᑎᖃᖅᑐᖅ ᒎᑎᓐᖑᐊᒧᑦ ᒧᓕᑭᒧᑦ; ᑐᐱᕐᖕᒥ ᑲᑎᒪᕕᖕᒥ ᐃᑦᔪᕐᖕᓁᑦᑐᕕᖁᑎᒐ ᐃᑦᔪᕐᖕᓇᖅᓯᑎᒻᒪᒍ, ᐊᑎᕋᓗ ᓇᕐᕈᓇᖅᓯᑎᑦᓱᓂᐅᒃ. 
4ᐃᓄᐃᑦ ᓄᓇᖅᑲᑎᒌᑦ ᑲᒪᖏᑉᐸᑕ ᐃᓄᖏᑦ ᕿᑐᕐᖓᒥᖕᓂᒃ ᑐᓂᕐᕈᑎᖃᖅᑐᒥᒃ ᒎᑎᓐᖑᐊᒧᑦ ᒧᓕᑭᒧᑦ, ᑐᖁᑕᐅᖏᑉᐸᓪᓗ, 
5ᐅᕙᖓ ᓇᖕᒥᓂᖅ ᐊᑭᕋᖅᑐᕐᖕᓂᐊᖅᐸᕋ ᐃᒡᓗᒥᐅᖃᑎᖏᓪᓗ, ᐃᓄᖁᑎᓐᓂᒡᓗ ᑍᔪᓐᓁᕐᖕᓂᐊᖅᐸᕋ ᒪᓕᒃᑎᓕᒫᖏᓪᓗ, ᐊᓯᓐᓂᐊᕐᖕᒪᑕ ᒎᑎᓐᖑᐊᒧᑦ ᒧᓕᑭᒧᑦ.
6ᓇᓪᓕᐊᓐᓂᒃ ᑕᑎᖃᖅᑐᖃᖅᐸᑦ ᑐᖁᖓᔪᓂᒃ ᐅᖃᖃᑎᖃᖅᐸᒃᑐᓂᒃ ᓇᓗᓇᖅᑐᓂᒡᓗ ᖃᐅᔨᒪᓇᓱᐊᖅᑎᒥᒃ ᑕᒪᒃᑯᓄᖓᓗ ᐊᓯᓐᓂᐊᖅᑎᑕᐅᓕᖅᐸᑕ, ᑍᒤᓕᐅᖅᑐᖅ ᐊᓚᕐᖕᓂᐊᖅᐸᕋ ᐃᓄᖁᑎᒋᔪᓐᓃᖅᓗᒍᓗ. 
7ᐃᓕᑦᓯᓐᓂᒃ ᐃᑦᔪᕐᖕᓁᑎᓐᓂᐊᕆᑦᓯ, ᐅᕙᖓ ᐊᑕᓂᐅᒐᒪ ᒎᑎᓯ. 
8ᒪᓕᒐᒃᓴᐅᖁᔭᒃᑲ ᐃᖅᑲᐅᒪᓯᒋᒃ ᒪᓕᒡᓗᒋᓪᓗ. ᐅᕙᖓ ᐊᑕᓂᐅᒐᒪ, ᐃᓕᑦᓯᓐᓂᒃ ᐃᑦᔪᕐᖕᓁᑎᑦᓯᒐᒪ.
9ᓇᓕᖅᓯ ᐊᑖᑕᒥᓂᒃ ᐊᓈᓇᒥᓂᒡᓘᓐᓃᑦ ᓇᕐᕈᓇᕐᖕᓂᕅᒃᐸᑦ, ᑖᓐᓇ ᑐᖁᑕᐅᔭᕆᐊᖃᖅᐳᖅ. ᐊᑖᑕᓂ ᐊᓈᓇᓂᓗ ᓇᕐᕈᓇᖅᑎᒻᒪᒋᒃ ᓇᖕᒥᓂᖅ ᑐᖁᑕᐅᑦᔪᑎᒃᓴᒥᓂᒃ ᐱᓕᕆᖕᒪᑦ.
10ᐊᖑᑦ ᐊᓯᓐᓂᐊᖅᐸᑦ ᐃᓅᖃᑎᒥ ᓄᓕᐊᖓᓂᒃ, ᑖᒃᑯᐊᒃ ᐊᖑᓪᓗ ᐊᕐᖕᓇᖅᓗ ᐊᓯᓐᓂᐊᖅᑑᒃ ᑕᒪᕐᖕᒥᒃ ᑐᖁᑕᐅᔭᕆᐊᖃᖅᐳᒃ. 
11ᐊᖑᑦ ᐃᓐᓇᖓᖃᑎᖃᖅᐸᑦ ᐊᑖᑕᒥ ᓄᓕᐊᖓᓂᒃ, ᐊᑖᑕᓂ ᐅᐱᒋᖏᒻᒪᒍ ᑕᒪᕐᖕᒥᒃ ᐊᖑᓪᓗ ᐊᕐᖕᓇᖅᓗ ᑐᖁᑕᐅᔭᕆᐊᖃᖅᐳᒃ; ᓇᖕᒥᓂᖅ ᑐᖁᑕᐅᑦᔪᑎᒃᓴᓕᐅᕐᖕᒪᑎᒃ. 
12ᐊᖑᑦ ᐃᓐᓇᖓᖃᑎᖃᖅᐸᑦ ᐅᑯᐊᒥᓂᒃ, ᑖᒃᑯᐊᒃ ᑕᒪᕐᖕᒥᒃ ᑐᖁᑕᐅᔭᕆᐊᖃᖅᐳᒃ, ᑍᒤᓕᐅᕐᖕᓂᖓᒃ ᐱᐅᖏᑦᑐᐊᓘᖕᒪᑦ; ᓇᖕᒥᓂᖅ ᑐᖁᑕᐅᑦᔪᑎᒃᓴᓕᐅᕐᖕᒪᑎᒃ. 
13ᐊᖑᑦ ᐃᓐᓇᖓᖃᑎᖃᖅᐸᑦ ᐊᖑᒻᒥᒃ ᐊᕐᖕᓇᑎᑐᑦ ᐱᓗᒍ, ᑖᒃᑯᐊᒃ ᐱᓂᐊᕐᖕᓂᖓᒃ ᐃᑦᔪᕐᖕᓇᖅᑐᐊᓘᕗᖅ, ᑕᒪᕐᖕᒥᒃ ᑖᒃᑯᐊᒃ ᑐᖁᑕᐅᔭᕆᐊᖃᖅᐴᒃ; ᓇᖕᒥᓂᖅ ᑐᖁᑕᐅᑦᔪᑎᒃᓴᓕᐅᕐᖕᒪᑎᒃ. 
14ᐊᖑᑦ ᓄᓕᐊᖅᑖᖅᐸᑦ ᑕᒤᓐᓂᒃ ᐊᕐᖕᓇᒥᒃ ᐊᓈᓇᖓᓂᒡᓗ, ᑕᒪᓐᓇ ᐱᐅᖏᑦᑐᐊᓘᖕᒪᑦ ᐊᖑᓪᓗ ᑖᒃᑯᐊᒡᓗ ᐊᓈᓇᒌᒃ ᐃᑯᒪᒧᑦ ᐃᑭᑕᐅᔭᕆᐊᖃᖅᐳᑦ, ᐱᐅᖏᑦᑐᓕᓂᐊᓗᒃ ᑕᒪᓐᓇ ᐃᓕᑦᓯᓐᓃᖁᓇᒍ. 
15ᐊᖑᑦ ᓄᓕᐊᖃᑎᖃᖅᐸᑦ ᓂᖅᔪᑎᒥᒃ, ᑍᒤᓕᐅᖅᑐᖅ ᑐᖁᑕᐅᔭᕆᐊᖃᖅᐳᖅ, ᓂᖅᔪᑎᓗ ᑖᓐᓇ ᑐᖁᑕᐅᔭᕆᐊᖃᕆᕗᖅ. 
16ᐊᕐᖕᓇᖅ ᓂᖅᔪᑎᒧᑦ ᒪᓂᒃᐸᑦ ᓄᓕᐊᖅᑕᐅᔪᒪᓗᓂ, ᑕᒪᕐᖕᒥᒃ ᑖᒃᑯᐊᒃ ᐊᕐᖕᓇᖅᓗ ᓂᖅᔪᑎᓗ ᑐᖁᑕᐅᔭᕆᐊᖃᖅᐳᒃ, ᓇᖕᒥᓂᖅ ᑐᖁᑕᐅᑦᔪᑎᒃᓴᒥᒃ ᐱᓕᕆᖕᒪᑎᒃ.
17ᐊᖑᑦ ᓄᓕᐊᓂᒃᐸᑦ ᓇᔭᖕᒥᓂᒃ, ᐊᑖᑕᒥ ᐸᓂᖓᓂᒡᓘᓐᓃᑦ, ᐊᓈᓇᒥ ᐸᓂᖓᓂᒡᓘᓐᓃᑦ, ᑖᒃᑯᐊᒃ ᐱᖃᑎᒌᒃᐸᑎᒃ, ᑕᒪᓐᓇ ᓇᕐᕈᓇᕐᖕᓂᐅᕗᖅ ᐃᓄᐃᑦ ᑕᒃᑯᐊᓂ ᐃᓅᖃᑎᒌᓂᑦ ᐊᕕᑕᐅᔭᕆᐊᖃᖅᐳᒃ; ᐊᖑᑎᐅᑉ ᓇᔭᓂ ᐅᐱᒋᖏᒻᒪᒍ ᑖᓐᓇᓗ ᐸᓯᔭᒃᓴᐅᕗᖅ. 
18ᐊᖑᑦ ᐃᓐᓇᖓᓗᓂ ᐱᖃᑎᖃᖅᐸᑦ ᐊᕐᖕᓇᒥᒃ ᐊᐅᓈᖅᑐᒥᒃ, ᑕᒪᕐᖕᒥᒃ ᑖᒃᑯᐊᒃ ᐃᓅᖃᑎᒌᓂᑦ ᐃᓚᒋᔭᐅᔪᓐᓃᕆᐊᖃᖅᐴᒃ.
19ᐊᖑᑦ ᐃᓐᓇᖓᖃᑎᖃᖅᐸᑦ ᐊᓈᓇᖓᑕ ᓄᑲᖓᓂᒃ ᐊᖓᔪᐊᓂᒡᓘᓐᓃᑦ ᐊᑖᑕᖓᑕᓘᓐᓃᑦ ᓇᔭᖓᓂᒃ, ᐃᓚᒋᔭᒥᓂᒃ ᓇᕐᕈᓇᖅᓯᑎᑦᓯᕗᖅ, ᑕᒪᕐᖕᒥᒃ ᑕᕝᕙ ᐸᓯᔭᒃᓴᐅᓕᕐᖕᓂᐊᖅᐳᑦ. 
20ᐊᖑᑦ ᐃᓐᓇᖓᖃᑎᖃᖅᐸᑦ ᐊᒃᑲᖕᒥ ᐊᖓᖕᒥᓘᓐᓃᑦ ᓄᓕᐊᖓᓂᒃ, ᐊᒃᑲᓂ ᐊᖓᓂᓘᓐᓃᑦ ᐅᐱᓐᓇᖅᑎᓐᖏᓛ, ᑍᒤᓕᐅᖅᑐᖅ ᐸᓯᔭᒃᓴᐅᕗᖅ; ᕿᑐᕐᖓᖅᑖᖏᓪᓗᑎᒃ ᑐᖁᔪᒫᖅᐴᒃ. 
21ᐊᖑᑦ ᓄᓕᐊᖅᑖᖅᐸᑦ ᓄᑲᕐᖕᒥ ᐊᖓᔪᒥᓘᓐᓃᑦ ᓄᓕᐊᖓᓂᒃ ᑕᒪᓐᓇ ᐃᑦᔪᕐᖕᓇᕐᖕᒪᑦ, ᓄᑲᓂ ᐊᖓᔪᓂᓘᓐᓃᑦ ᐅᐱᒋᖏᒻᒪᒍ, ᑖᒃᑯᐊᒃ ᕿᑐᕐᖓᖅᑖᕐᖕᓂᐊᓐᖏᓚᒃ.
22ᒪᓕᒐᒃᓴᐅᖁᔭᒃᑲ ᐱᖁᔭᒃᑲᓗ ᐃᖅᑲᐅᒪᑦᓯᐊᖅᓗᒋᑦ ᒪᓕᑦᓯᐊᖅᓯᐅᒃ ᐃᓕᑦᓯᓐᓄᑦ ᓄᓇᑖᕆᑎᑕᓐᓂ ᐃᓂᖃᑦᓯᐊᖁᓪᓗᓯ ᐊᐅᓪᓚᖅᑎᑕᐅᖁᓇᓯᓗ. 
23ᓄᓇᖃᖅᑐᑦ ᑕᒫᓂ ᐃᓅᖃᑎᒌᒡᔪᐊᑦ ᐱᐅᓯᑐᖃᖏᓐᓂᒃ ᐃᓕᖅᑯᓯᖃᖁᓐᖏᓚᑦᓯ, ᑍᒃᑯᐊ ᑕᒫᓐᖓᑦ ᐊᐅᓪᓚᖅᑎᓐᓂᐊᖅᐸᒃᑲ, ᐱᐅᖏᑦᑐᐊᓗᖕᓂᒃ ᑕᒪᒃᑯᓂᖓ ᐱᐅᓯᖃᓚᐅᕐᖕᒪᑕ. ᖁᕕᐊᒋᓐᖏᑕᓐᓂᒃ ᐊᑐᓚᐅᕐᖕᒪᑕ. 
24ᐃᓕᑦᓯᓕ ᐅᖃᐅᑎᕙᑦᓯ ᓄᓇ ᐱᑖᕆᓂᐊᕋᓯᐅᒃ; ᐃᓕᑦᓯᓐᓄᑦ ᑐᓂᓂᐊᕋᒃᑯ, ᓄᓇ ᐊᔪᖅᓴᕐᖕᓇᖏᑦᑐᖅ ᐱᕈᖅᕕᐅᑦᓯᐊᕈᓐᓇᖅᑐᖅᓗ ᐱᑖᕆᓂᐊᕋᑦᓯᐅᒃ. ᐅᕙᖓ ᐊᑕᓂᐅᒐᒪ ᒎᑎᓯ, ᓴᓂᖅᕙᒃᑎᓯᒪᒐᑦᓯ ᐃᓅᖃᑎᒌᒡᔪᐊᓂᑦ. 
25ᑍᒤᒻᒪᑦ ᐅᑦᔨᕈᓱᑦᓯᐊᓕᕆᑦᓯ ᓂᖅᔪᑎᓂᒃ ᓴᓗᒪᔪᓂᒃ ᓴᓗᒤᑦᑐᓂᒡᓗ, ᑎᖕᒥᐊᓂᒡᓗ ᓴᓗᒪᔪᓂᒃ ᓴᓗᒤᑦᑐᓂᒡᓗ, ᐃᓕᑦᓯᓐᓂᒃ ᐃᑦᔪᕐᖕᓇᖅᓯᑎᓐᓂᐊᕋᓯ ᓂᖅᔪᑎᑦ ᓄᓇᒦᑦᑐᑦ ᐱᓪᓗᒋᑦ ᑎᖕᒥᐊᓪᓘᓐᓃᑦ ᓄᓇᒥᓘᓐᓃᑦ ᐹᕐᖑᖅᑐᑦ ᐱᑦᔪᑎᒋᓗᒋᑦ ᑕᒪᒃᑯᐊ ᐅᖃᐅᓯᕆᓗᒋᑦ ᐊᕕᒃᑐᑦᓯᐊᓚᐅᕋᒃᑭᑦ ᐃᑦᔪᕐᖕᓇᖅᑐᑦ ᐃᓕᑦᓯᓐᓄᑦ. 
26ᐃᓕᑦᓯᓐᓂᒃ ᐃᑦᔪᕐᖕᓁᑎᒋᑦᓯ ᐅᕙᖓ ᐊᑕᓂᐅᒐᒪ ᐃᑦᔪᕐᖕᓁᑦᑐᖅ. ᐃᓅᖃᑎᒌᒡᔪᐊᓂᑦ ᑎᒍᓚᐅᕋᑦᓯ ᓇᖕᒥᓂᕆᔪᒪᓪᓗᓯ.
27ᐊᖑᑦ ᐊᕐᖕᓇᖅᓘᓐᓃᑦ ᑐᖁᖓᔪᓂᒃ ᐅᖃᖃᑎᖃᕈᓐᓇᕋᓱᐊᖅᑐᖅ ᓇᓗᓇᖅᑐᓂᒡᓘᓐᓃᑦ ᖃᐅᔨᒪᑦᔪᑎᖃᕋᓱᐊᖅᑐᖅ ᓄᓇᑦᓯᓐᓃᑦᑐᖅ, ᑐᖁᑕᐅᔭᕆᐊᖃᖅᐳᖅ ᐅᔭᖅᑲᓄᑦ ᒥᓪᓗᖅᑕᐅᓗᓂ ᑐᖁᑕᐅᓕ. ᓇᖕᒥᓂᖅ ᑐᖁᑕᐅᑦᔪᑎᒃᓴᒥᓂᒃ ᐱᓇᓱᐊᕐᖕᒪᑦ.”
