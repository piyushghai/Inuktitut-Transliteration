1ᐊᑕᓂᐅᑉ ᐅᖃᐅᓯᖓᑕ ᑎᑭᑉᐹᖓ ᐅᖃᖅᓗᓂ: 
2“ᐃᓅᑉ ᐃᕐᖕᓂᖓ, ᐄᓴᕅᓕᒥᐅᑦ ᖃᖅᑲᖏᓐᓄᑦ ᓵᓐᖓᓗᑎᑦ, ᓇᓪᓕᐅᑎᔪᒫᖅᑐᓂᒃ ᐅᖃᐅᑦᔪᒃᑭᑦ. 
3ᐅᖃᐅᑎᓗᒋᓪᓗ, ᐄᓴᕅᓕᒥᐅᑦ ᖃᖅᑲᖏᑦ ᑐᓴᖁᓪᓗᒋᑦ ᐊᑕᓂᐅᑉ ᒎᑎᐅᑉ ᐅᖃᐅᓯᕆᔭᖏᓐᓂᒃ, ᐅᖃᐅᑦᔪᐃᒋᑦ ᖃᖅᑲᓂᒃ, ᐱᖑᕐᖕᓂᒃ, ᑰᕈᕐᖕᓂᒃ, ᓇᖅᓴᓂᒡᓗ: ᑕᑯᒋᑦ, ᐅᕙᖓ ᓇᖕᒥᓂᖅ, ᑎᓕᓯᔪᒫᖅᐳᖓ ᐅᓇᑕᖅᑎᓂᒃ, ᐊᓯᕈᐃᖁᓪᓗᒋᑦ ᒎᑎᓐᖑᐊᓂᒃ. 
4ᑐᓂᕐᕈᓯᖅᕕᖁᑎᓯ ᕿᒪᒃᑕᐅᔪᒫᖅᐳᑦ, ᐳᔫᖅᑎᑦᓯᕕᓯᓗᑦᑕᐅᖅ ᓯᖁᑦᑎᖅᑕᐅᓗᑎᒃ; ᑐᖁᑕᐅᔨᐊᓯᓗ ᒎᑎᓐᖑᐊᖁᑎᑦᓯ ᓵᖓᓄᑦ ᐃᒋᑦᓱᒫᖅᐸᒃᑲ. 
5ᐄᓴᕅᓕᒥᐅᑦ ᑎᒥᕕᓂᖏᑦ ᒎᑎᓐᖑᐊᖏᑕ ᓵᖓᓄᐊᖅᑎᑦᓱᒫᖅᐸᒃᑲ; ᓴᐅᓂᕕᓂᖏᓪᓗ ᑐᓂᕐᕈᓯᖅᕕᖏᑕ ᐊᕙᑖᓄᑦ ᓯᐊᒻᒪᒃᑎᓪᓗᒋᑦ. 
6ᓇᓂᑐᐃᓐᓇᖅ ᐃᒡᓗᒐᓴᒡᔪᐊᑦ ᐃᓂᒋᔭᓯ ᐊᓯᕈᖅᑕᐅᔪᒫᖅᐳᑦ ᒎᑎᓐᖑᐊᒃᑯᕕᓯᓗ, ᑐᓂᕐᕈᓯᖅᕕᖁᑎᓯᓗ ᓯᖁᑦᑎᖅᑕᐅᔪᒫᖅᐳᑦ, ᒎᑎᓐᖑᐊᖁᑎᓯ ᓯᖁᒥᑕᐅᔪᒫᖅᐳᑦ ᐊᓯᕈᖅᑕᐅᓗᑎᒡᓗ, ᐃᓯᖅᓗᐊᕐᖕᓂᑎᑦᓯᕕᖕᒧᑦ ᑐᓂᕐᕈᓯᖅᕕᖁᑎᓯ ᐅᕐᕈᑎᑕᐅᓗᑎᒃ, ᓴᓇᓯᒪᔭᓯᓗ ᓄᖑᑕᐅᓗᑎᒃ. 
7ᑐᖁᑕᐅᔪᖃᖃᑦᑕᕈᒫᖅᐳᑦ ᐊᑯᓐᓇᑦᓯᓐᓂ, ᖃᐅᔨᖁᓪᓗᓯ ᐊᑕᓂᐅᒐᒪ.
8ᐊᒥᐊᒃᑯᖃᖅᑎᑦᓱᒫᖅᐸᑦᓯᓕ. ᐃᓚᖏᑦ ᓴᕕᒡᔪᐊᒥᑦ ᐊᓐᓇᒃᑎᑦᓱᒫᖅᐸᒃᑲ ᐃᓅᖃᑎᒌᒡᔪᐊᓂ, ᓯᐊᒻᒪᒃᑎᓪᓗᓯᓗ ᓄᓇᓕᒡᔪᐊᓄᑦ.
9ᐃᓕᑦᓯ ᐊᓐᓇᒃᓯᒪᔪᓯ ᐃᖅᑲᕈᒫᖅᐸᑦᓯᓐᖓ ᐃᓅᖃᑎᒌᒡᔪᐊᓃᓕᖅᑎᓪᓗᓯ ᐊᐅᓪᓚᕈᑦᔭᐅᓯᒪᕕᒋᔭᑦᓯᓐᓂ, ᐃᓱᒪᖅᓱᕈᒪᓂᓯ ᓯᖁᒥᑎᒍᒃᑭᑦ ᐅᕙᓐᓂᒃ ᕿᒤᑦᔪᑎᒋᓚᐅᖅᑕᓯ, ᑕᐅᑐᖏᑦᔪᑎᒋᓚᐅᖅᑕᑦᓯᓐᓂᒡᓗ ᒎᑎᓐᖑᐊᖃᕈᒪᓂᕐᖕᒧᑦ; ᐃᓕᑦᓯᓐᓄᑦ ᓇᕐᕈᓇᖅᓯᔪᒫᕐᖕᒪᑕ ᐊᒡᓛᑦ ᑕᑯᑐᐃᓐᓇᖅᓗᒋᑦ ᐊᔪᖅᑐᓕᑦᔪᑎᒋᓯᒪᔭᓯ, ᒎᑎᒧᓪᓗ ᑕᒪᕐᖕᒥᒃ ᓇᕐᕈᓇᖅᑑᓂᖏᓐᓂᒃ. 
10ᖃᐅᔨᔪᒫᖅᐳᑦ ᐊᑕᓂᐅᓂᓐᓂᒃ; ᓯᕘᕋᓵᕆᑐᐃᓐᓇᖅᓗᖓᓗ ᐱᐅᖏᑦᑐᒥᒃ ᐱᓂᐊᖅᕕᒋᓯᒪᖏᓐᓇᒃᑭᑦ.”
11ᐃᒫᒃ ᐊᑕᓂᖅ ᒎᑎ ᐅᖃᖅᐳᖅ, “ᐸᑦᑕᒋᑦᓯ, ᐃᑎᒐᓯᓗ ᑐᒃᑲᖅᓗᒋᑦ, ᐅᖃᖅᓗᓯᓗ, ᐊᓱᐃᓛᒃ! ᐱᐅᖏᑦᑐᓄᑦ ᒎᑎᒧᓪᓗ ᓇᕐᕈᓇᖅᑐᓄᑦ ᐄᓴᕅᓕᐅᑉ ᑭᖑᕚᖏᓐᓃᑦᑐᓄᑦ; ᑍᒤᓕᐅᖅᑐᑦ ᓴᕕᒡᔪᐊᕐᖕᒧᑦ ᑐᖁᔪᒃᓴᐅᖕᒪᑕ, ᑳᖕᓇᖅᑐᖅᔪᐊᒧᓪᓗ, ᐋᓐᓂᐊᓇᖅᑐᓄᓪᓗ. 
12ᐅᖓᓯᒃᑐᒦᑦᑐᖅ ᐋᓐᓂᐊᓇᖅᑐᓄᑦ ᑐᖁᔪᒫᖅᐳᖅ; ᖃᓂᑦᑐᒦᑦᑐᖅᓗ ᓴᕕᒡᔪᐊᕐᖕᒧᑦ ᑐᖁᓗᓂ, ᐊᒥᐊᒃᑰᔪᖅᓗ ᑳᖕᓇᖅᑐᖅᔪᐊᕐᖕᒧᑦ ᐱᖅᓕᖅᓗᓂ. ᑍᒫᒃ ᓂᓐᖓᐅᒪᕕᒡᔪᐊᕐᖕᓂᓐᓄᑦ ᐱᓇᓱᐊᕈᒫᖅᐳᖓ ᑖᒃᑯᓄᖓ. 
13ᖃᐅᔨᔪᒫᖅᐳᓯᓗ ᐅᕙᖓ ᐊᑕᓂᐅᒐᒪ, ᑐᖁᖓᔪᑦ ᒎᑎᓐᖑᐊᖃᖅᕕᖕᓂ ᑐᓂᕐᕈᓯᖅᕕᖕᓂᓗ ᓯᐊᒻᒪᖅᓯᒪᓕᖅᐸᑕ, ᐱᖑᕐᖕᓂᓗ ᐳᖅᑐᔪᓕᒫᓂ, ᖃᖅᑬᓪᓗ ᖄᖏᓐᓂ, ᓇᐹᖅᑐᐃᓪᓗ ᑐᖑᔪᖅᑐᑦ ᐊᑖᓂ, ᓇᐹᖅᑐᖅᔪᐊᓪᓗ ᐅᖃᐅᔭᖅᑯᖅᑐᔪᑦ ᐊᑖᓂ, ᓇᓂᑐᐃᓐᓇᖅᓗ ᒎᑎᓐᖑᐊᓕᒫᓄᑦ ᒪᒪᖅᑐᓂᒃ ᑐᓂᕐᕈᓯᖅᕕᖏᓐᓂ. 
14ᐱᔪᓐᓇᕐᖕᓂᓐᓄᑦ ᓄᓇᒋᔭᖓ ᐱᒋᐊᕈᒫᖅᐸᕋ, ᐃᓄᖃᕈᓐᓃᖅᑎᓪᓗᒍ ᐊᑐᖅᑐᒃᓴᐅᔪᓐᓃᖅᑎᓪᓗᒍᓗ, ᓄᓇᒋᔭᓕᒫᖏᓐᓂ, ᐃᓄᖃᖏᑦᑐᒥᑦ ᕆᑉᓚᒧᑦ ᑎᑭᓪᓗᒍ. ᑕᕝᕙ ᖃᐅᔨᓕᕈᒫᖅᐳᑦ ᐅᕙᖓ ᐊᑕᓂᐅᒐᒪ.”
