1ᑲᑉᐱᐊᓇᒦᒃ ᐃᓕᑦᓯ ᐊᒃᓱᕈᕐᖕᓇᖏᑦᑐᒥ ᐃᓅᔪᓯ ᓮᐅᓂᒥ, ᑕᑎᖃᖅᑐᓪᓗ ᓴᒥᐊᕆᐊᑉ ᖃᖅᑲᖓᓂᒃ, ᓯᕗᓕᖅᑎᐅᔪᓯᓗ ᐅᐱᒋᔭᐅᓪᓗᓯ ᐃᓅᖃᑎᒌᒡᔪᐊᓂ ᐊᔪᖏᑦᑐᖅᔪᐊᓂ, ᐄᓴᕅᓕᐅᑉ ᑭᖑᕚᖏᓐᓄᑦ ᑕᑎᒋᔭᐅᕙᒃᑐᓯ! 
2ᐂᓕᕆᑦᓯ ᐃᒡᓗᒐᓴᖕᓄᑦ ᑳᓪᓂᒧᑦ ᑕᑯᓗᓯᐅᒡᓗ, ᑍᑲᓐᖓᓪᓗ ᐃᒡᓗᒐᓴᒡᔪᐊᓄᑦ ᕼᐊᒫᑎᒧᑦ; ᑕᐅᓄᖓᓗ ᐃᒡᓗᒐᓴᖕᓄᑦ ᒑᑎᒧᑦ ᐱᓕᔅᑍᓂᒥᐅᓄᑦ. ᐊᖓᔪᖅᑲᐅᕕᖏᑦ ᐱᐅᓂᖅᓴᐅᕚ ᐊᖓᔪᖅᑲᐅᕕᑦᓯᓐᓂᑦ? ᓄᓇᖁᑎᖏᓪᓗ ᐊᖏᓂᖅᓴᐅᕚᑦ ᓄᓇᖁᑎᑦᓯᓃᑦ? 
3ᑲᑉᐱᐊᓐᓇᒦᖑᔪᓯ ᐅᓪᓗᕐᖕᒥᒃ ᓱᒋᐊᖅᑕᐅᕕᖕᒥᒃ ᐅᖓᓯᖕᓂᕅᔪᓯ, ᖃᒡᓕᒋᐊᖅᑎᑦᓯᒐᑦᓯ ᑲᑉᐱᐊᓇᖅᑐᒥᒃ. 
4ᑲᑉᐱᐊᓐᓇᒦᒃ ᐃᓕᑦᓯ ᐃᓐᓇᖓᕙᒃᑐᓯ ᐃᒡᓕᕐᖕᓂ ᑑᒑᕐᖕᓂᒃ ᐱᐅᓴᐅᑎᓕᖕᓂ, ᐃᒃᓯᕙᐅᑖᓗᖕᓂᓗ ᐊᑭᑐᔪᓂ ᓇᓚᕈᖅᐸᒃᑐᓯ, ᓰᐱᖁᑎᑦᓯᓗ ᓄᕐᕋᖏᓐᓂᒃ ᓂᕆᕙᒃᑐᓯ, ᐃᒻᒧᒃᓯᐅᒊᓪᓗ ᓄᕐᕋᖏᓐᓂᒃ ᓂᕆᕙᒃᑐᓯ ᐃᒻᒧᒃᓯᐅᒐᒃᑯᕕᑦᓯᓐᓂᑦ ᐱᔪᓂᒃ. 
5ᕼᐊᕐᐱᓄᓪᓗ ᐃᓐᖏᖅᐸᒃᑐᓯ ᐊᑑᑎᖃᖏᑦᑐᓂᒃ, ᑍᕕᑎᑐᓪᓗ ᐃᓐᖏᐅᑎᓕᐅᖅᓗᓯ ᓄᑖᓂᒃ; 
6ᕔᓂᒥᒃ ᐃᒥᖅᑐᐊᓘᕙᒃᑐᓯ ᖃᑦᑕᕐᖕᓄᑦ, ᐅᖅᓱᖅᑎᖅᐸᒃᑐᓯᓗ ᐅᖅᓱᖅᑎᕈᑎᑦᓯᐊᕙᐅᓂᖅᐹᓄᑦ ᑎᐱᑦᓯᐊᕆᒃᑐᓄᑦ, ᕿᒃᓵᒍᑎᖃᖏᑦᑐᓯᓗ ᐄᓴᕅᓕᐅᑉ+ ᐊᓯᕈᖅᑕᐅᓂᖓᓂᒃ. 
7ᑍᒤᒻᒪᑦ ᑎᒍᔭᐅᓂᐊᖅᐳᓯ ᐊᐅᓪᓚᕈᑦᔭᐅᓗᓯ ᑎᒍᔭᐅᔪᓄᑦ ᓯᕗᓪᓕᖅᐸᐅᓗᓯ, ᖁᕕᐊᓱᖃᑎᒌᒡᓗᓯᓗ ᓂᕆᕕᒃᔪᐊᖃᑦᑕᕐᖕᓂᓯ ᓄᖅᑲᕐᖕᓂᐊᖅᐳᑦ.
8ᐊᑕᓂᖅ ᒎᑎᐅᓂᕐᖕᒥᒍᑦ ᐊᖏᒻᒪᕆᒃᐳᖅ, ᕿᓚᖕᒥᐅᒐᓴᒃᔪᐊᑦ ᐊᑕᓂᖓ ᒎᑎ ᐅᖃᖅᐳᖅ, “ᔧᑰᑉ ᐱᐅᔪᕆᓂᖓ ᓇᕐᕈᒋᕙᕋ, ᕿᒫᕕᖏᓪᓗ ᐆᒥᒋᕙᒃᑲ, ᑍᒤᒻᒪᑦ ᐃᒡᓗᒐᓴᖓ ᐂᑦᑑᑎᒋᓂᐊᖅᐸᕋ ᑕᕝᕙᓃᑦᑐᓕᒫᓪᓗ.”
9ᑕᒪᓐᓇᓗ ᓇᓪᓕᐅᑎᔪᒫᖅᐳᖅ, ᐊᖑᑏᑦ ᖁᓖᑦ ᐃᒡᓗᒥ ᐊᑕᐅᓯᕐᖕᒥ ᐊᒥᐊᒃᑰᒃᐸᑕ, ᑖᒃᑯᐊ ᑐᖁᔪᐃᓐᓇᐅᔪᒫᖅᐳᑦ. 
10ᑐᖁᔪᓪᓗ ᐃᓚᒋᔭᖓᑦ, ᑎᒥᖏᓐᓂᒃ ᐃᑯᐊᓪᓔᓂᐊᖅᑐᖅ, ᐊᓂᑦᔨᔭᖅᑐᓕᖅᐸ ᐃᒡᓗᒥᑦ, ᐃᒡᓗᒦᑦᑐᒧᑦ ᐊᐱᕆᒃᐸᑦ, “ᓱᓕ ᑕᕝᕙᓃᑦᑐᖃᖅᐹ?”
11ᑕᑯᒋᑦ, ᐊᑕᓂᖅ ᐱᖁᔨᓕᖅᐸᑦ, ᐃᒡᓗᖅᔪᐊᖅ ᓯᖁᑦᑎᕐᖕᓂᐊᖅᐳᖅ, ᐃᒡᓗᕋᓛᖅᓗ ᓯᖃᓪᓕᓗᓂ. 
12ᕿᒻᒥᖅᔪᐊᑦ ᐸᖓᓕᓲᖑᕚᑦ ᐅᔭᖅᑲᑎᒍᑦ? ᐊᖑᑏᑦ ᐃᒪᕕᖕᒥᒃ ᒪᒃᐱᖅᑎᕆᓲᖑᕚᑦ ᐃᒻᒧᒃᓯᐅᒐᕐᖕᓄᑦ? ᐃᖅᑲᖅᑐᐃᑦᓯᐊᕐᖕᓂᖅ ᑐᖁᓐᓇᖅᑐᓐᖑᖅᑎᑉᐸᓯ, ᐃᓱᐊᖅᑐᓕᓂᐅᓪᓗ ᐱᕈᖅᑐᖓ ᖁᐱᕐᕈᓐᖑᖅᑎᑉᐸᓯ ᓇᐹᖅᑐᓂᒃ ᓂᕆᓲᑎᑐᑦ.
13ᐃᓕᑦᓯ ᖁᕕᐊᓲᑎᖃᖅᑐᓯ ᓵᓚᒃᓴᕐᖕᓂᕐᖕᒥᒃ ᓘ-ᑎᐹᕐᒥᒃ, ᐅᖃᖅᑐᓯᓗ, “ᑳᕐᓁᒻ ᑎᒍᓚᐅᓐᖏᓚᕘᑦ ᓇᖕᒥᓂᖅ ᓴᓐᖏᓂᑦᑎᓐᓅᑦ?”
14ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᒎᑎ ᐅᖃᖅᐳᖅ, “ᑕᑯᒋᑦ, ᐃᓅᖃᑎᒋᒡᔪᐊᓂᒃ ᒪᑭᑎᑦᓯᓂᐊᖅᐳᖓ ᐃᓕᑦᓯᓐᓂᒃ ᐊᑭᕋᖅᑐᕐᖕᓂᐊᖅᑐᓂᒃ, ᐄᓴᕅᓕᒧᑦ ᑭᖑᕚᖑᔪᓯ; ᐊᒃᓱᕈᖅᑎᑦᓯᓂᐊᖅᐳᓪᓗ ᐃᓕᑦᓯᓐᓂᒃ ᕼᐊᒫᑎᐅᑉ ᐃᑎᕆᐊᖅᕕᖓᓂᑦ ᐋᕋᐸᐅᑉ ᓇᖅᓴᖓ ᑎᑭᓪᓗᒍ.”
