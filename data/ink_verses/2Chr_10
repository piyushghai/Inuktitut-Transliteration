1ᑕᕝᕙ ᕆᕼᐅᐳᐊᒻ ᓯᑭᒧᐊᖅᐳᖅ, ᐄᓴᕅᓕᒥᐅᓕᒫᓪᓗ ᓯᑭᒻᒧᐊᖅᐳᑦ ᐊᖓᔪᖅᑳᖅᔪᐊᕈᖅᑎᑦᓱᒪᓪᓗᒍ. 
2ᔨᕈᐳᐊᒻᓗ ᓂᐹᑦ ᐃᕐᖕᓂᖓ ᑕᒪᑐᒥᖓ ᑐᓴᕋᒥ (ᐃᑦᔨᑉᑎᒦᓪᓗᓂ ᕿᒫᓯᒪᓪᓗᓂ ᐊᖓᔪᖅᑳᖅᔪᐊᕐᖕᒥᑦ ᓲᓗᒨᓂᒥᑦ), ᑕᕝᕙ ᔨᕈᐳᐊᒻ ᐅᑎᖅᐳᖅ ᐃᑦᔨᑉᑎᒥᓐᖔᖅᓗᓂ. 
3ᐃᓄᐃᓪᓗ ᑎᓕᓯᕗᑦ ᑖᑦᓱᒧᖓ ᕾᖁᓪᓗᒍ; ᔨᕈᐳᐊᒻᓗ ᐄᓴᕅᓕᒥᐅᓪᓗ ᐊᑕᐅᑦᓯᒃᑯᑦ ᐅᖃᕆᐊᖅᑐᖅᐳᑦ ᕆᕼᐅᐳᐊᒻᒧᑦ ᐅᖃᖅᓗᑎᒃ, 
4“ᐊᑖᑕᕕᑦ ᓇᖕᒪᒃᑎᓚᐅᖅᐹᑎᒍᑦ ᐅᖁᒤᑦᑐᓂᒃ; ᒫᓐᓇᓕ ᐅᖁᒤᒃᓴᐅᑎᕗᑦ ᐅᕿᒡᓕᒋᐊᓚᐅᒃᑭᑦ ᐊᑖᑕᕕᑦ ᐅᖁᒤᓗᐊᖅᑐᓂᒃ ᓇᖕᒪᒃᑎᓚᐅᕐᖕᒪᑎᒍᑦ, ᑕᕝᕙ ᐃᓕᖕᓂᒃ ᐱᔨᑦᓯᑦᓯᐊᕐᖕᓂᐊᖅᐳᒍ.”
5ᑕᕝᕙ ᕆᕼᐅᐳᐊᒻ ᑭᐅᕔᑦ, “ᐅᓪᓗᑦ ᐱᖓᔪᐊᓐᓂ ᐅᑎᓛᕆᕗᓯ.” ᑕᕝᕙ ᐃᓄᐃᑦ ᑕᕝᕙᓐᖓᑦ ᕿᒪᕉᑎᕗᑦ.
6ᑕᕝᕙ ᐊᖓᔪᖅᑳᖅᔪᐊᑉ ᕆᕼᐅᐳᐊᒻ ᐃᓄᑐᕾᑦ ᖃᐅᔨᒋᐊᖅᐰᑦ, ᐱᓇᓱᐊᖃᑦᑕᐅᓚᐅᖅᑐᑦ ᐊᑖᑕᖓᓄᑦ ᓲᓗᒨᓂ ᓱᓕ ᐃᓅᑎᓪᓗᒍ, ᐅᖃᖅᓗᓂ, “ᖃᓄᖅ ᐃᓱᒪᓕᐅᕆᔪᓐᓇᖅᐱᓰ ᑖᒃᑯᓄᖓ ᐃᓄᖕᓄᑦ ᑭᐅᔪᓐᓇᖁᓪᓗᖓ?”
7ᑖᒃᑯᐊᓗ ᐅᖃᐅᑎᕚᑦ, “ᐃᓄᐃᑦ ᐱᑦᓯᐊᕐᖕᓂᐊᕈᕕᒋᑦ ᐱᔪᒪᔭᖏᓐᓂᒡᓗ ᐱᓂᐊᖅᕕᒋᒍᕕᒋᑦ, ᐅᖃᐅᓯᑦᓯᐊᕙᖕᓂᒡᓗ ᐅᖃᐅᑎᒍᕕᒋᑦ, ᑕᕝᕙ ᐱᔨᑦᓯᕐᖕᓂᐊᖅᐹᑎᑦ ᐃᓱᖃᖏᑦᑐᒧᑦ.”
8ᐃᓄᑐᕾᓪᓕ ᐃᓱᒪᓕᐅᕆᑦᔪᑎᒋᔭᖏᑦ ᑲᒪᒋᓇᒋᑦ, ᐃᓅᓱᒃᑐᐃᑦ ᐱᕈᖅᓴᖃᑎᒋᓚᐅᖅᑕᖏᑕ ᐃᓱᒪᓕᐅᕆᑦᔪᑎᒋᔭᖏᑦ ᓴᐳᓐᓂᐊᖅᑎᒋᔭᖏᓪᓗ. ᓈᓚᖔᕈᒪᓚᐅᖅᐰᑦ. 
9ᐅᖃᐅᑎᓪᓗᒋᓪᓗ, “ᖃᓄᖅ ᐃᓱᒪᓕᐅᕆᔪᓐᓇᖅᐱᓰ? ᖃᓄᖅᓗ ᐃᓄᐃᑦ ᑭᐅᔭᒃᓴᕆᕙᒃᑳ ᐅᕙᓐᓄᑦ ᐅᖃᓚᐅᖅᑐᑦ, ‘ᓇᖕᒪᒃᑕᕗᑦ ᐅᕿᒡᓕᒋᐊᓚᐅᒃᑭᑦ ᐊᑖᑕᕕᑦ ᐅᕙᑦᑎᓐᓄᑦ ᓇᖕᒪᒃᑕᐅᑎᓚᐅᖅᑕᖏᑦ’?”
10ᐃᓅᓱᒃᑐᓪᓕ ᐱᕈᖅᓴᖃᑎᒋᓚᐅᖅᑕᖏᑦ ᑖᑦᓱᒧᖓ ᐅᖃᖅᐳᑦ, “ᐃᓄᐃ ᐅᖃᐅᑎᔭᒃᓴᕆᕙᑎᑦ ᐃᓕᖕᓄᑦ ᐅᖃᓚᐅᖅᑐᑦ, ‘ᐊᑖᑕᕕᑦ ᐅᖁᒤᑦᑐᓂᒃ ᓇᖕᒪᒃᑎᓚᐅᕐᖕᒪᑎᒍᑦ, ᐅᕿᒡᓕᒋᐊᖅᑎᑦᑐᓐᓇᖅᐱᒌᑦ’; ᐃᒫᒃ ᐅᖃᐅᑎᔭᒃᓴᕆᕙᑎᑦ, ‘ᐃᕿᖅᑯᕋ ᐃᑦᔪᓂᖅᓴᐅᓂᐊᖅᐳᖅ ᐊᑖᑕᒪ ᖁᒃᑐᕋᖓᓂᑦ. 
11ᐊᑖᑕᒪᓗ ᐅᖁᒤᑦᑐᓂᒃ ᓇᖕᒪᒃᑎᓚᐅᖅᐹᓯ, ᓇᖕᒪᒃᑕᓯᓕ ᐃᓚᒋᐊᕈᒪᕙᒃᑲ. ᐊᑖᑕᒪ ᓱᒋᐊᖃᑦᑕᓚᐅᖅᐹᓯ ᐃᐸᕋᐅᑕᕐᖕᒧᑦ, ᐅᕙᖓᓕ ᓱᒋᐊᕈᒫᖅᐸᑦᓯ ᑏᒐᕈᑎᓄᑦ ᓴᑯᐊᕐᐱᐅᓂᓄᑦ.’”
12ᐅᓪᓗᑦ ᐱᖓᔪᐊᓐᓂ ᔨᕈᐳᐊᒻ ᐄᓴᕅᓕᒥᐅᓪᓗ ᕆᕼᐅᐳᐊᒧᐊᖅᐳᑦ, ᐊᖓᔪᖅᑳᖅᔪᐊᑉ ᐱᖁᔨᓂᕆᓚᐅᖅᑕᖓ ᒪᓕᒡᓗᒍ, ᐅᖃᓚᐅᕐᖕᒪᑦ, “ᐅᓪᓗᑦ ᐱᖓᔪᐊᓐᓂ ᐅᑎᓛᕆᕗᓯ.” 
13ᐊᖓᔪᖅᑳᖅᔪᐊᓪᓗ ᓂᑲᒋᓇᒋᑦ ᑭᐅᕔᑦ, ᐃᓄᑐᕾᑦ ᐅᖃᐅᓯᕆᓚᐅᖅᑕᖏᑦ ᑲᒪᒋᓇᒋᑦ, 
14ᑕᕝᕙ ᐅᖃᐅᑎᕔᑦ ᐃᓅᓱᒃᑐᐃᑦ ᐅᖃᐅᓯᖏᑦ ᒪᓕᒡᓗᒋᑦ, ᐅᖃᖅᓗᓂ, “ᐊᑖᑕᒪ ᐅᖁᒤᑦᑐᓂᒃ ᓇᖕᒪᒃᑎᓚᐅᖅᐹᓯ, ᐅᕙᖓᓕ ᐃᓚᒋᐊᕈᒪᕙᒃᑲ; ᐊᑖᑕᒪ ᓱᒋᐊᓚᐅᖅᐹᓯ ᐃᐸᕋᐅᑕᕐᖕᒧᑦ, ᐅᕙᖓᓕ ᓱᒋᐊᕈᒫᖅᐸᑦᓯ ᑏᒐᕈᑎᓄᑦ ᓴᑯᐊᕐᐱᐅᓂᓄᑦ.” 
15ᑍᒫᒃ ᐊᖓᔪᖅᑳᖅᔪᐊᖅ ᓈᓚᓚᐅᓐᖏᓚᖅ ᐃᓄᖕᓂᒃ; ᐱᓂᐊᕐᖕᓃᑦ ᒎᑎᐅᑉ ᑍᒤᑎᓚᐅᖅᐰᑦ, ᐊᑕᓂᐅᑉ ᐅᖃᐅᓯᖏᑦ ᓇᓚᐅᑦᓯᖁᓪᓗᒋᑦ, ᐊᕼᐂᔭᐅᑉ ᓮᓗᓁᑎᒥᐅᑕᐅᑉ ᐅᖃᐅᓯᕆᓚᐅᖅᑕᖏᑦ ᔨᕈᐳᐊᒻᒧᑦ ᓂᐹᑉ ᐃᕐᖕᓂᖓᓄᑦ.
16ᐄᓴᕅᓕᒥᐅᓕᒫᑦ ᑕᒪᑐᒥᖓ ᑕᑯᒐᒥᒃ ᐊᖓᔪᖅᑳᖅᔪᐊᑉ ᐃᓄᖕᓂᒃ ᓈᓚᖏᓐᓂᖓᓂᒃ, ᐃᓄᐃᑦ ᐊᖓᔪᖅᑳᖅᔪᐊᕐᖕᒧᑦ ᑭᐅᕗᑦ, “ᓱᓇᒦᒃ ᐃᓚᖏᐅᑎᕕᖃᖅᐱᑕ ᑍᕕᑎᒥᑦ? ᑭᖑᕐᖑᑎᔭᒃᓴᖃᓐᖏᓚᒍᑦ ᔩᓯᐅᑉ ᐃᕐᖕᓂᖓᓂᑦ. ᐄᓴᕅᓕᒥᐅᓕᒫᑦ ᐂᓕᖅᓕᑦ ᑐᐱᕐᖕᒥᖕᓄᑦ! ᐃᕝᕕᓪᓗ ᐃᒡᓗᖕᓄᑦ ᓇᖕᒥᓂᖅ ᕿᓂᓕᕆᑦ ᑍᕕᑏ!”
17ᕆᕼᐅᐳᐊᒻᓕ ᐊᐅᓚᑦᓯᓕᓚᐅᖅᐳᖅ ᐄᓴᕅᓕᒥᐅᑦ ᐃᓄᖏᓐᓂᒃ ᔫᑕᐅᑉ ᐃᒡᓗᒐᓴᖏᓐᓂ ᓄᓇᖃᖅᑐᓂᒃ.
18ᑕᕝᕙ ᐊᖓᔪᖅᑳᖅᔪᐊᑉ ᕆᕼᐅᐳᐊᒻ ᕼᐂᑐᕌᒻ ᑎᓕᕚ, ᐃᓄᖕᓄᑦ ᐃᓱᒪᓯᐅᖅᑕᐅᓇᑎᒃ ᓴᓇᑎᑕᐅᔪᓄᑦ ᑲᒪᔨ; ᐄᓴᕅᓕᒥᐅᓪᓗ ᒥᓪᓗᖅᓗᒍ ᑐᖁᑉᐹᑦ. ᐊᖓᔪᖅᑳᖅᔪᐊᖅᓗ ᕆᕼᐅᐳᐊᒻ ᕿᒧᒃᓯᐅᑎᒥᓄᑦ ᐊᒃᓴᓗᐊᓕᖕᒧᑦ ᐃᑭᕗᖅ, ᕿᒫᓪᓗᓂᓗ ᔪᕉᓴᓚᒧᑦ. 
19ᑍᒪᓐᖓᓂᑦ ᑕᕝᕙ ᐄᓴᕅᓕᒥᐅᑦ ᐊᑭᕋᖅᑐᓕᖅᐳᑦ ᑍᕕᑎᐅᑉ ᑭᖑᕚᖏᓐᓄᑦ ᐅᓪᓗᒥᒧᑦ ᑎᑭᓪᓗᒍ.
