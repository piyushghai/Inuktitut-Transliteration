1“ᐃᓄᒃ ᐃᒻᒧᒃᓯᐅᒐᐅᑉ ᐊᖑᓴᓪᓗᖓᓂᒃ ᓰᐱᒥᒡᓘᓐᓃᑦ ᑎᒡᓕᒃᐸᑦ, ᑎᒡᓕᒑᓂᓗ ᑐᖁᑉᐸᒍ ᐅᕝᕙᓗ ᓂᐅᕐᕈᑎᒋᒃᐸᒍ, ᑕᕝᕙ ᐊᑭᓖᔭᕆᐊᖃᕋᔭᖅᐳᖅ ᐊᖑᓴᓪᓗᕐᖕᓂᒃ ᑕᓪᓕᒪᓂᒃ ᐊᖑᓴᓪᓗᕐᖕᒧᑦ ᐊᑕᐅᓯᕐᖕᒧᑦ, ᓰᐱᓂᒡᓗ ᓯᑕᒪᓂᒃ ᓰᐱᒧᑦ ᐊᑕᐅᓯᕐᖕᒧᑦ. ᑎᒡᓕᒑᕕᓂᕐᖕᒥᓂᒃ ᐊᑭᓖᔭᕆᐊᖃᖅᐳᖅ; ᐊᑭᓕᐅᑎᒃᓴᖃᖏᑉᐸᓪᓕ, ᑕᕝᕙ ᓂᐅᕐᕈᑎᒋᔭᐅᒐᔭᖅᐳᖅ ᓯᐊᓛᖅᑕᕆᔭᐅᓗᓂ ᑎᒡᓕᖕᓂᕕᓂᕐᖕᒥᓄᑦ. 
2ᐆᒪᔪᖅ ᑎᒡᓕᒑᕕᓂᖅ ᐆᒪᑎᓪᓗᒍ ᓇᓂᔭᐅᒃᐸᑦ ᑎᒡᓕᒃᑐᕕᓂᐅᑉ ᐱᖁᑎᖏᓐᓂᑦ, ᐃᒻᒧᒃᓯᐅᒐᐅᑉ ᐊᖑᓴᓪᓗᕆᒃᐸᒍ ᐅᕝᕙᓗ ᓯᐅᑎᖅᑯᖅᑐᔫᒃᐸᑦ ᐅᕝᕙᓗ ᓰᐱᐅᒃᐸᑦ, ᑕᕝᕙ ᐊᑭᓖᔭᕆᐊᖃᕋᔭᖅᐳᖅ ᑎᒡᓕᒃᑕᕕᓂᖏᑕ ᒪᕐᕈᕕᓪᓗᐊᖅᑕᖏᓐᓂᒃ.
3ᑎᒡᓕᒐᓱᒃᑐᖅ ᐊᖑᔭᐅᒃᐸᑦ ᐃᓵᕋᓱᐊᓕᖅᑎᓪᓗᒍ ᐅᓐᓄᒃᑯᑦ, ᐱᒋᐊᖅᑕᐅᓗᓂᓗ ᑐᖁᑕᐅᒃᐸᑦ, ᑖᓐᓇ ᑐᖁᑦᓯᔪᖅ ᐸᓯᔭᒃᓴᐅᒐᔭᓐᖏᓚᖅ ᑐᖁᑦᓯᓂᕐᖕᒥᓄᑦ. 
4ᑭᓯᐊᓂᓕ ᐅᓪᓗᒃᑯᑦ ᑎᒡᓕᒐᓱᐊᖅᑐᒥᒃ ᑍᒫᒃ ᑐᖁᑕᐅᔪᖃᖅᐸᑦ, ᑕᕝᕙ ᑐᖁᑦᓯᔪᖅ ᐸᓯᔭᒃᓴᐅᓕᕋᔭᖅᐳᖅ.
5ᐊᖑᓪᓕ ᐆᒪᔪᖁᑎᒥᓂᒃ ᐃᓱᒪᖅᓱᖅᑎᑦᓯᓗᓂ ᐱᕈᖅᓰᕕᖕᒥ ᐅᕝᕙᓗ ᕔᓂᒃᓴᓕᐅᖅᕕᖕᒥ ᑖᒃᑯᐊᓗ ᐆᒪᔪᖁᑎᖏᑦ ᐃᓅᑉ ᐊᓯᐊᓄᑦ ᐱᕈᖅᓰᕕᖁᑎᒋᔭᐅᔪᒥᑦ ᓂᕆᒃᐸᑕ, ᑕᕝᕙ ᑖᓐᓇ ᐆᒪᔪᖁᑎᓕᒃ ᐊᑭᓖᔭᕆᐊᖃᕋᔭᖅᐳᖅ ᐱᕈᖅᓰᕕᖁᑎᓕᖕᒧᑦ ᐱᕈᖅᓰᕕᖁᑎᖓᑕ ᐱᐅᓂᖅᐹᕆᔭᖓᓂᑦ ᐅᕝᕙᓗ ᕔᓂᒃᓴᓂᒃ ᐱᕈᖅᓰᕕᖁᑎᒋᔭᒥᓂᑦ.
6ᐊᖑᓪᓕ ᐱᕈᖅᓰᕕᖁᑎᒥᓂ ᐃᑯᐊᓚᑦᓯᓗᓂ ᑕᒪᓐᓇ ᐃᑯᐊᓚᑎᑕᖓ ᓯᐊᒻᒪᖅᐸᑦ ᐅᖅᐱᒐᖅᑎᒍᑦ ᐊᖑᑎᐅᑉ ᐊᓯᐊᑕ ᐱᕈᖅᓰᕕᖁᑎᖓᓄᑦ; ᓂᐊᖂᔭᒃᓮᓪᓗ ᓇᑲᑎᖅᑕᐅᓯᒪᔪᑦ ᑲᑎᑕᐅᓯᒪᓕᖅᑐᓪᓗ ᓇᑉᐸᖅᑎᑕᐅᓯᒪᔪᑦ ᐃᑯᐊᓪᓚᒃᐸᑕ, ᑕᕝᕙ ᐱᕈᖅᓰᕕᖁᑎᒥᓂ ᐃᑯᐊᓪᓔᓚᐅᖅᑐᖅ ᐊᑭᓖᔭᕆᐊᖃᓕᕋᔭᖅᐳᖅ ᐊᑭᓕᕆᐊᖃᖅᑕᒥᓂᒃ.
7ᐃᓄᒡᓕ ᑮᓇᐅᔭᒥᓂᒃ ᐱᖁᑎᒥᓂᒡᓘᓐᓃᑦ ᐃᓅᖃᑎᒥᓄᑦ ᐱᓯᒪᔭᐅᖁᔨᒃᐸᑦ ᑲᒪᒋᔭᐅᖁᓗᓂᒋᓪᓘᓐᓃᑦ, ᑖᒃᑯᐊᓗ ᑲᒪᒋᔭᐅᖁᔭᖏᖅ ᑎᒡᓕᒐᐅᓐᓂᖅᐸᑕ ᐱᓯᒪᒃᓯᖅᑑᑉ ᐃᒡᓗᖓᓂᑦ, ᑎᒡᓕᒃᑐᕕᓂᖅᓗ ᖃᐅᔨᔭᐅᒃᐸᑦ, ᑖᓐᓇ ᑎᒡᓕᒃᑐᕕᓂᖅ ᐊᑭᓖᔭᕆᐊᖃᓕᕋᔭᖅᐳᖅ ᒪᕐᕈᕕᓪᓗᐊᖅᑐᓂᒃ. 
8ᑎᒡᓕᒃᑐᕕᓂᖅᓕ ᖃᐅᔨᔭᐅᖏᑉᐸᑦ, ᑕᕝᕙ ᐊᖏᕐᕋᓕᒃ ᐱᖁᑎᓂᒃ ᐱᓯᒪᑎᑕᐅᔪᕕᓂᖅ ᒎᑎᒧᑦ ᐂᑎᑕᐅᔪᒃᓴᐅᕗᖅ, ᑕᕝᕙᓂ ᓇᓗᓁᖅᓯᖁᓪᓗᒍ ᓱᓕᓪᓗᓂ ᐱᓯᒪᔭᒥᓂᒃ ᑎᒡᓕᓚᐅᖏᓐᓂᕐᖕᒥᓂᒃ.
9ᑲᒪᑎᑕᐅᒍᑎᒥᓂᒡᓕ ᑲᒪᑦᓯᐊᖏᓐᓂᕅᔪᖃᖅᓗᓂ ᐂᕙᐅᑎᔪᖃᓕᖅᐸᑦ, ᓇᓪᓕᐊᓐᓄᑐᐃᓐᓇᖅ ᐃᒻᒧᒃᓯᐅᒐᐅᑉ ᐊᖑᓴᓪᓗᖓᓄᑦ, ᐅᕝᕙᓗ ᓯᐅᑎᖅᑯᖅᑐᔪᒧᑦ, ᐅᕝᕙᓗ ᓰᐱᒧᑦ, ᐅᕝᕙᓗ ᐊᓐᓄᕌᓄᑦ, ᐅᕝᕙᓗ ᓱᓇᑐᐃᓐᓇᕐᖕᒧᑦ ᐊᓯᐅᔨᔭᐅᓯᒪᔪᒧᑦ, ᐃᓅᒃ ᒪᕐᕉᒃ ᐊᑐᓂᑦ ᐱᖃᖅᑐᐃᓐᓇᐅᓂᕋᖅᐸᑎᒃ ᑕᕝᕙ ᑖᒃᑯᐊᒃ ᒎᑎᒧᑦ ᐱᑎᑕᐅᔪᒃᓴᐅᕘᒃ. ᑕᕝᕙᓂᓗ ᒎᑎᐅᑉ ᐊᖑᑦ ᐸᓯᔭᒃᓴᐅᓂᕋᖅᑕᖓ ᑖᓐᓇ ᐊᑭᓖᔪᒃᓴᐅᕗᖅ ᒪᕐᕈᕕᓪᓗᐊᖅᑐᓂᒃ ᐂᕙᖃᑎᒋᓚᐅᖅᑕᒥᓄᑦ.
10ᐊᖑᓪᓕ ᐃᓅᖃᑎᒥᓄᑦ ᐱᖁᑎᒥᓂᒃ ᐰᕆᔭᐅᖁᔨᓗᓂ ᑐᓂᓯᒃᐸᑦ ᓯᐅᑎᖅᑯᖅᑐᔪᒥᒃ ᐃᒻᒧᒃᓯᐅᒐᐅᓪᓘᓐᓃᑦ ᐊᖑᓴᓪᓗᖓᓂᒃ ᓰᐱᒥᒡᓘᓐᓃᑦ ᐆᒪᔪᑦ ᓇᓪᓕᐊᓐᓂᑐᐃᓐᓇᖅ, ᑖᓐᓇᓗ ᑲᒪᒋᔭᐅᖁᔭᖓ ᑐᖁᒃᐸᑦ ᐋᓐᓂᖅᐸᓪᓘᓐᓃᑦ ᐊᐅᓚᕈᑦᔭᐅᓐᓂᖅᐸᓪᓘᓐᓃᑦ, ᑭᓇᒧᑦ ᐱᔭᐅᖕᒪᖔᑦ ᑕᑯᔭᐅᓚᐅᖏᓪᓗᓂ, 
11ᑕᕝᕙ ᐊᖑᑦ ᐰᕆᒃᓯᓚᐅᖅᑐᖅ ᑐᒃᓯᐊᖅᕕᖕᒧᐊᖅᓗᓂ ᐊᑕᓂᐅᑉ ᓵᖓᓂ ᓱᓕᓪᓚᕆᖕᓂᕐᖕᒥᓂᒃ ᓇᓗᓁᖅᓯᔭᕆᐊᖃᕋᔭᖅᐳᖅ ᑎᒡᓕᓚᐅᖏᓐᓂᕐᖕᒥᓂᒃ; ᑕᒪᓐᓇᓗ ᑖᑦᓱᒪ ᐱᖁᑎᓕᐅᑉ ᐊᖏᕆᐊᖃᕋᔭᖅᐹ, ᑖᓐᓇᓗ ᐊᖑᑦ ᐱᓯᒪᒃᓯᓚᐅᖅᑐᖅ ᐊᑭᓖᔭᕆᐊᖃᕋᔭᓐᖏᓚᖅ ᑖᑦᓱᒧᖓ ᐱᖁᑎᓕᖕᒧᑦ. 
12ᑭᓯᐊᓂᓕ ᐱᓯᒪᒃᓯᔪᖅ ᑎᒡᓕᒐᐅᔨᐊᖃᕐᖕᓂᖅᐸᑦ, ᑕᕝᕙ ᐱᖁᑎᓕᖕᒧᑦ ᐊᑭᓖᔭᕆᐊᖃᓕᕋᔭᖅᐳᖅ. 
13ᐆᒪᔪᒧᓪᓕ ᐅᒋᐊᖅᑕᐅᓐᓂᖅᐸᑦ, ᑕᕝᕙ ᑐᖁᑕᐅᓯᒪᖕᓂᖓᓂᒃ ᓇᓗᓁᖅᓯᔭᕆᐊᖃᕋᔭᖅᐳᖅ; ᐊᖑᓪᓗ ᐱᓯᒪᒃᓯᓚᐅᖅᑐᖅ ᐆᒪᔪᖁᑎᓕᖕᒧᑦ ᐊᑭᓖᔭᕆᐊᖃᕋᔭᓐᖏᓚᖅ.
14ᐊᖑᓪᓕ ᐃᓅᖃᑎᖓᑕ ᐆᒪᔪᖁᑎᖓᓂᒃ ᐊᑦᑕᑐᖅᐸᑦ, ᑖᓐᓇᓗ ᐊᑦᑕᑐᖅᑕᖓ ᐋᓐᓂᖅᐸᑦ ᑐᖁᒃᐸᓪᓘᓐᓃᑦ, ᐆᒪᔪᖁᑎᓕᒃ ᓇᔫᑎᑎᓐᓇᒍ, ᑕᕝᕙ ᐊᑦᑕᑐᖅᑐᖅ ᐊᑭᓖᔭᕆᖃᖅᐳᖅ ᐃᓘᓐᓇᖓᓂᒃ ᐊᑦᑕᑐᖅᕕᒋᓚᐅᖅᑕᒥᓄᑦ. 
15ᑭᓯᐊᓂᓕ ᐆᒪᔪᖁᑎᓕᒃ ᓇᔫᑎᑎᓪᓗᒍ ᑍᒤᓕᔪᖃᖅᐸᑦ, ᑕᕝᕙ ᐊᖑᑦ ᐊᑦᑕᑐᖅᑐᖅ ᐊᑭᓖᔭᕆᐊᖃᕋᔭᓐᖏᓚᖅ. ᐊᑦᑕᑐᖅᑕᐅᓗᓂ ᑍᒤᓕᒃᐸᑦ ᐊᑦᑕᑐᖅᑕᐅᓂᖓᓄᑦ ᐊᑭᓕᐅᑎᔪᓄᑦ ᑕᒪᓐᓇ ᐃᓚᓕᐅᑎᑐᐃᓐᓇᕋᔭᖅᐳᖅ.”
16“ᐊᖑᓪᓕ ᑲᔪᖏᖅᓮᓗᓂ ᐊᕐᖕᓇᒥᒃ ᐊᖑᒻᒧᑦ ᐊᒃᑐᖅᑕᐅᓚᐅᖅᓯᒪᖏᑦᑐᒥᒃ ᐃᓇᖓᖃᑎᒋᒃᐸᒍ, ᐊᖑᒻᒥᒃ ᐅᐃᒃᓴᖃᕐᖕᓂᕐᖕᒧᑦ ᐊᖏᖃᑎᖃᖅᓯᒪᖏᑦᑐᒥᒃ, ᑕᕝᕙ ᓄᓕᐊᖅᑖᕈᒪᒃᔪᑎᒥᓂᒃ ᐊᖓᔪᖅᑳᖏᓐᓄᑦ ᐊᑭᓖᓗᓂ, ᐊᕐᖕᓇᖅ ᓄᓕᐊᖅᑖᕆᔭᒃᓴᕆᕚ. 
17ᑭᓯᐊᓂᓕ ᐊᑖᑕᖓᑕ ᐊᖑᒻᒧᑦ ᑖᑦᓱᒧᖓ ᓄᓕᐊᖅᑖᕆᔭᐅᖁᖏᑉᐸᒍ, ᑕᕝᕙ ᓄᓕᐊᖅᑖᕋᓱᐊᖅᑐᑎᑐᑦ ᐊᑭᓖᔪᒃᓴᐅᕗᖅ ᐊᑖᑕᖓᓄᑦ ᐊᖑᒻᒧᑦ ᐊᒃᑐᖅᑕᐅᓚᐅᖅᓯᒪᖏᑦᑐᒥᒃ ᐱᖃᑎᖃᕐᖕᓂᕐᖕᒥᓄᑦ ᐊᑭᓖᑦᔪᑎᖃᖅᓗᓂ.
18ᐊᖓᒃᑰᓇᓱᐊᖅᑐᓂᒃ ᐊᕐᖕᓇᓂᒃ ᐃᓅᑎᑦᓯᔪᒃᓴᐅᓐᖏᓚᓯ.
19ᐊᖑᑎᑦ ᓇᓪᓕᐊᓐᓂᒃ ᐆᒪᔪᒥᒃ ᓄᓕᐊᖅᑐᖃᖅᐸᑦ ᑖᓐᓇ ᐊᖑᑦ ᑐᖁᑕᐅᔪᒃᓴᐅᕗᖅ.
20ᓇᓪᓕᐊᑦ ᐊᑕᓂᐅᑉ ᐊᓯᐊᓄᑦ, ᒎᑎᒋᔭᐅᔪᓄᑦ ᑐᓂᕐᕈᑎᒃᓴᒥᒃ ᑐᓂᕐᕈᓯᖅᑐᖅ, ᑖᓐᓇ ᑐᖁᑕᐅᓪᓚᕆᒋᒋᐊᖃᖅᐳᖅ.
21ᓂᐅᕐᕈᐊᒥᒃ ᐱᑦᓯᐊᖏᑦᑐᒃᓴᐅᓐᖏᓚᓯ ᐅᑯᒤᒃᓴᖅᑎᑦᓯᓇᓯᓗ; ᐃᓕᑦᓯᑦᑕᐅᖅ ᓂᐅᕐᕈᐊᖑᓚᐅᕐᖕᒥᒐᑦᓯ ᐃᑦᔨᑉᑎᒥ.
22ᐅᐃᒡᒐᕐᖕᓂᕐᖕᒥᒃ ᐃᓕᐊᖅᔪᖕᒥᒡᓘᓐᓃᑦ ᓱᓇᐅᓐᖏᑎᑦᓯᔪᒃᓴᐅᓐᖏᓚᓯ. 
23ᑍᒤᑦᑐᓂᒃ ᓱᓇᐅᓐᖏᑎᑦᓯᓗᐊᑐᐊᕈᑦᓯ, ᐅᕙᓐᓄᓪᓗ ᐃᑲᔪᖅᑕᐅᔪᒪᓗᑎᒃ ᓂᓪᓕᐊᓕᖅᐸᑕ, ᑕᕝᕙ ᖁᓚᕐᖕᓇᖏᑦᑐᒥᒃ ᓂᓪᓕᐊᓂᖏᑦ ᑐᓴᕋᔭᖅᐸᒃᑲ. 
24ᓂᓐᖓᖕᓂᕋᓗ ᐃᑯᐊᓪᓚᓕᖅᑐᑎᑐᑦ ᑍᒤᒐᔭᖅᐳᖅ, ᐅᓇᑕᖅᑐᓂᓗ ᑐᖁᑕᐅᑎᒐᔭᖅᐸᑦᓯ, ᓄᓕᐊᓯᓗ ᐅᐃᒡᒐᕐᖕᓂᓐᖑᖅᓗᑎᒃ ᕿᑐᕐᖓᓯᓗ ᐊᑖᑕᖃᕈᓐᓃᖅᓗᑎᒃ.
25ᐃᓄᖁᑎᒪ ᓇᓪᓕᐊᓐᓄᑦ ᐊᔪᖅᓴᖅᑐᒧᑦ ᑮᓇᐅᔭᒥᒃ ᐊᑐᖅᑕᐅᑎᑦᓯᒍᑦᓯ, ᐊᑐᖅᑐᐊᖅᕕᓪᓚᕆᒃᑎᑐᑦ ᐱᓇᓱᐊᖅᑐᒃᓴᐅᓐᖏᓚᓯ, ᐊᑐᖅᑕᐅᔪᕕᓃᓪᓗ ᕿᑐᕐᖏᐅᖅᑎᑕᒃᓴᕆᓐᖏᓚᓯ. 
26ᐃᓅᖃᑎᕕᑦ ᐊᓐᓄᕌᑐᐊᖓᓂᒃ ᐊᖅᓵᖅᓯᒍᑦᓯ ᐊᑭᓕᖅᑕᐅᔪᒪᓂᑦᓯᓐᓄᑦ ᐱᑦᔪᑎᖃᖅᓗᓯ, ᑕᕝᕙ ᐅᑎᖅᑎᑕᒃᓴᕆᕙᓯ ᓯᕿᓂᖅ ᓂᐱᓚᐅᖅᑎᓐᓇᒍ; 
27ᑖᑦᓱᒪ ᐊᓐᓄᕌᑐᐊᕆᒐᒥᐅᒃ ᐅᖅᑰᑦᔪᑎᒃᓴᑐᐊᕆᖕᒪᒍ, ᓯᓂᒐᓱᐊᓕᕈᓂᓕ ᓱᓇᒥᒃ ᕿᐱᒃᓴᖃᓕᕋᔭᖅᐹ? ᐅᕙᓐᓄᑦ ᐃᑲᔪᖅᑕᐅᔪᒪᓗᓂ ᓂᓪᓕᐊᓕᖅᐸᑦ, ᑕᕝᕙ ᑐᓴᕋᔭᖅᐸᕋ, ᓂᑲᒍᓱᒃᑑᒐᒪ.
28ᒎᑎᒥᒃ ᐅᖃᕐᖕᓂᖅᓘᑎᖃᖅᑐᒃᓴᐅᓐᖏᓚᓯ, ᐃᓅᖃᑎᑦᓯᓐᓄᓪᓗ ᐊᖓᔪᖅᑳᖑᔪᒥᒃ ᓯᕗᓂᖅᓗᖁᔨᔪᒃᓴᐅᓐᖏᓚᓯ.
29ᐱᕈᖅᑐᕕᓂᕐᖕᓂᑦ ᑲᑎᖅᓱᐃᓕᕈᑦᓯ ᓯᕗᓪᓕᖅᐹᒥᒃ ᑲᑎᖅᓱᖅᑕᕕᓂᑦᓯ ᐱᐅᓂᖅᐹᖏᓐᓂᒃ ᑐᓂᕐᕈᓯᕐᖕᓇᓵᖅᑐᒃᓴᐅᓐᖏᓚᓯ ᓇᓪᓕᐊᓐᓂᑐᐃᓐᓇᖅ ᐱᕈᖅᑐᕕᓂᕐᖕᓂᑦ.
30ᑍᒫᑦᓮᓐᓇᖅᑕᐅᖅ ᐱᔪᒃᓴᐅᕗᓯ ᐃᒻᒧᒃᓯᐅᒐᐅᑉ ᐊᖑᓴᓪᓗᖏᓐᓂᒃ ᓰᐱᖁᑎᑦᓯᓐᓂᒡᓗ: ᐊᖑᑎᑦ ᐃᕐᖕᓂᐊᖑᖅᑳᖅᑐᑦ ᐅᓪᓗᓂᒃ 7-ᓂᒃ ᐊᓈᓇᒥᓂᑦ ᐊᒫᒪᒃᑐᒃᓴᐅᕗᑦ; ᐅᓪᓗᓪᓕ 8-ᖓᓐᓂ ᐅᕙᓐᓄᑦ ᑐᓂᔭᒃᓴᕆᕙᓯ.
31ᐅᕙᖓ ᐃᓄᖁᑎᒋᒐᑦᓯ ᐃᑦᔪᕐᖕᓁᑦᑐᒃᓴᐅᕗᓯ, ᑍᒤᒻᒪᑦ ᐱᕈᖅᓰᕕᖕᒥ ᐆᒪᔪᓄᑦ ᓄᔪᐊᖅᑐᓄᑦ ᐅᒋᐊᖅᑕᐅᔪᕕᓂᕐᖕᓂᒃ ᐆᒪᔪᓂᒃ ᓂᕆᔪᒃᓴᐅᓐᖏᓚᓯ; ᑍᒤᑦᑐᓪᓕ ᕿᒻᒥᓄᑦ ᑐᓂᔭᒃᓴᕆᕙᓯ.”
