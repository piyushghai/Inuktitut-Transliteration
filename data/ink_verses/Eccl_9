1ᑕᒪᒃᑯᐊ ᐆᒻᒪᑎᓐᓂ ᐃᓱᒪᒋᓚᐅᖅᐸᒃᑲ, ᖃᐅᔨᓚᐅᖅᐳᖓᓗ ᐃᓱᐊᖅᑐᑦ ᓯᓚᑐᔪᓪᓗ ᑲᓄᐃᓕᐅᖅᑕᖏᑦ ᒎᑎᐅᑉ ᐊᒡᒐᖏᓐᓃᒻᒪᑕ. ᐃᓄᖕᒥᒡᓕ ᑭᓇᒥᒡᓘᓐᓃᑦ ᖃᐅᔨᒪᔪᖃᓐᖏᓚᖅ ᓇᒡᓕᖕᓂᕐᖕᒥᒃ ᐆᒥᓱᖕᓂᕐᖕᒥᒡᓘᓐᓃᑦ ᐱᓂᐊᖅᕕᐅᓂᐊᕐᖕᒪᖔᕐᖕᒥᒃ. 
2ᑕᒪᕐᖕᒥᒡᓕ ᐊᑦᔨᒌᒃᑐᒥᒃ ᓯᕗᓂᒃᓴᖃᖅᐳᑦ ᐃᓱᐊᖅᑐᑦ ᐱᐅᖏᑦᑐᓕᔪᓪᓗ, ᐱᐅᔪᓪᓗ ᐱᐅᖏᑦᑐᓪᓗ, ᓴᓗᒪᔪᑦ ᓴᓗᒤᑦᑐᓪᓗ, ᑐᓂᕐᕈᑎᒃᓴᓂᒡᓗ ᑐᓂᓯᔪᑦ ᑐᓂᕐᕈᓯᖏᑦᑐᓪᓗ. ᑍᒤᒻᒪᑦ ᐃᓄᖕᒧᑦ ᐱᐅᔪᒧᑦ, ᑍᒤᒃᑭᕗᖅ ᓱᓕ ᐊᔪᖅᑐᓕᔪᒧᑦ; ᑍᒤᒃᑭᕗᖅ ᐊᖏᕈᑎᖃᖅᑐᓄᑦ ᐊᖏᕈᑎᖃᕆᐊᒃᓴᖅᓗ ᑲᑉᐱᐊᓱᒃᑐᓄᑦ. 
3ᑕᒪᓐᓇ ᑕᒪᑦᔭ ᐱᐅᖏᑦᑐᖅ ᑕᒪᑭᖅᓗᓂ ᐊᑐᖅᑕᐅᔪᖅ ᓯᕿᓂᐅᑉ ᐊᑖᓂ; ᐊᑦᔨᒌᒃᑐᒥᒃ ᑕᒪᕐᖕᒥᒃ ᐱᓂᐊᖅᕕᐅᖕᒪᑕ. ᓱᓕᔪᒥᒃ ᐃᓄᐃᑦ ᐆᒻᒪᑎᖏᑦ ᑕᒪᕐᖕᒥᒃ ᐱᐅᖏᑦᑐᒥᒃ ᑕᑕᒻᒪᑕ; ᐃᓱᒤᕈᑎᓂᐅᔮᖅᑐᒥᒃ ᐆᒻᒪᑎᖏᑦ ᑕᑕᑉᐳᑦ ᐃᓅᓂᕐᖕᒥᖕᓂ, ᑕᒪᑐᒪᓗ ᑭᖑᓂᖓᒍᑦ ᑐᖁᕙᒃᐳᑦ. 
4ᐃᓅᖃᑕᐅᔪᓪᓕ ᓯᕗᓂᒃᓴᒥᒃ ᓂᕆᐅᖕᓂᖃᖅᐳᖅ, ᕿᒻᒥᖅ ᐆᒪᔪᖅ ᐱᐅᓂᖅᓴᐅᖕᒪᑦ ᓛᔭᒥᑦ ᑐᖁᖓᔪᒥᑦ. 
5ᐃᓅᔪᑦ ᖃᐅᔨᒪᖕᒪᑕ ᑐᖁᔪᒫᕐᖕᓂᕐᖕᒥᖕᓂᒃ. ᑐᖁᖓᔪᓪᓕ ᓱᓇᒥᒃ ᖃᐅᔨᒪᓐᖏᓚᑦ. ᐊᑭᓕᖅᑕᐅᑦᔪᑎᒃᓴᒥᖕᓂᒡᓗ ᐱᓂᐊᕈᓐᓃᖅᓗᑎᒃ ᐃᖅᑲᐅᒪᔭᐅᑦᔪᑎᒃᓴᖏᓪᓗ ᐳᐃᒍᖅᑕᐅᕗᑦ. 
6ᓇᒡᓕᒍᓱᖕᓂᖏᓪᓗ, ᐆᒥᓱᖕᓂᖏᓪᓗ, ᐊᓐᓂᕈᑦᔨᓂᖏᓪᓗ, ᓄᖑᓯᒪᕗᑦ; ᐃᓚᐅᖃᑕᐅᓂᐊᕈᓐᓃᖅᐳᑦ ᓯᕿᓂᐅᑉ ᐊᑖᓂ ᖃᓄᐃᓕᐅᖅᑕᐅᔪᓂ.
7ᐂᓕᕆᑦ ᓂᐊᖂᔭᖅ ᓂᕆᔭᖅᑐᓕᕈᒃ ᖁᕕᐊᓱᒡᓗᑎᑦ; ᕔᓃᓪᓗ ᐃᒥᕆᐊᖅᑐᓕᕈᒃ ᐆᒻᒪᑎᖕᓂ ᖁᕕᐊᓱᒃᓗᑎᑦ; ᒎᑎᐅᑉ ᐱᓂᐊᕐᖕᓂᑎᑦ ᐃᓚᓕᐅᕇᕐᖕᒪᒋᑦ. 
8ᐊᓐᓄᕌᑎᑦ ᑍᒪᓐᖓᓕᒫᖅ ᖃᑯᖅᑕᐅᓕᑦ, ᓂᐊᖁᐃᓪᓗ ᐅᖅᓱᖅᑎᖅᓯᒪᔪᓐᓃᖅᑍᓕᓕ. 
9ᓄᓕᐊᑦ ᓇᒡᓕᒋᔧᑦ ᓇᔪᕈᒃ ᖁᕕᐊᓱᒡᓗᑎᑦ ᓯᓔᑦᑐᒥ ᐃᓅᓯᕐᖕᓂ ᐃᓅᑎᓪᓗᑎᑦ ᑐᓂᕐᕈᓯᐊᕐᖕᓂ ᓯᕿᓂᐅᑉ ᐊᑖᓂ, ᑕᒪᓐᓇ ᑐᓂᕐᕈᓯᐊᕆᒐᕕᐅᒃ ᐃᓅᓯᕐᖕᒥ ᐊᒃᓱᕈᕆᐊᓕᖕᒥ ᐃᓅᑎᓪᓗᑎᑦ ᓯᕿᓂᐅᑉ ᐊᑖᓂ ᐃᓅᑎᓪᓗᑎᑦ. 
10ᐊᒡᒐᖕᓄᑦ ᓱᓕᐊᒃᓴᒥᒃ ᐱᓯᒪᒍᕕᑦ ᐱᓇᓱᐊᕈᒃ ᐊᒃᓱᕈᖅᓗᑎᑦ, ᓯᕗᓂᕆᔭᕐᖕᓂ ᐃᓗᕕᕐᖕᒥ ᓱᓕᐊᒃᓴᖃᖏᒻᒪᑦ, ᓱᓕᐊᒃᓴᒧᓪᓗ ᐸᕐᖕᓇᖕᓂᖃᕋᓂ, ᖃᐅᔨᒪᓂᖅᑕᖃᕋᓂᓗ, ᓯᓚᑐᓂᖅᑕᖃᕋᓂᓗ.
11ᓯᕿᓂᐅᑉ ᐊᑖᓂ ᑕᑯᓚᐅᕆᕗᖓ ᐃᒫᒃ: ᓱᒃᑲᓕᓂᕐᖕᒧᑦ ᓵᓚᖃᕋᓱᐊᕐᖕᓂᖅ ᓱᒃᑲᓕᓂᖅᐹᒧᑦ ᑐᕌᖓᖏᒻᒪᑦ, ᐅᓇᑕᕐᖕᓂᖅᓗ ᓴᓐᖏᔪᒧᑦ ᑐᕌᖓᓇᓂ, ᓂᕿᒃᓴᖅᓗ ᓯᓚᑐᔪᒧᑦ ᑐᕌᖓᖕᒥᓇᓂ, ᐊᔪᖅᓴᖏᓐᓂᖅᓗ ᐃᓱᒪᑐᔪᒧᑦ ᑐᕌᖓᖕᒥᓇᓂ, ᖁᕕᐊᒋᔭᐅᓂᖅᓗ ᓴᓇᑐᔪᒧᑦ ᑐᕌᖓᖕᒥᓇᓂ; ᐱᕕᒃᓴᒧᓪᓕ ᓇᓪᓕᐅᑎᔪᓄᓪᓗ ᑕᒪᕐᖕᒥᒃ ᑎᑭᑕᐅᕙᒃᐳᑦ. 
12ᑭᓇᓘᓐᓃᑦ ᑲᓄᐃᑲᓪᓚᖕᓂᐊᖅᑐᓄᑦ ᐅᐸᓗᖎᖅᓯᒪᔪᓐᓇᖏᒻᒪᑦ: ᓲᖅᓗ ᐃᖃᓗᐃᑦ ᓄᓗᐊᓄᑦ ᑐᖁᑕᐅᓐᓇᖅᑐᒧᑦ ᑎᑭᒻᒪᑕ, ᐅᕝᕙᓗ ᑎᖕᒥᐊᑦ ᓂᒐᕐᖕᓄᑦ ᑎᑭᒻᒪᑕ, ᑍᒫᒃᑕᐅᖅ ᐃᓄᐃᑦ ᐱᐅᖏᑦᑐᓄᑦ ᖃᓄᐃᓕᓇᖅᑐᓄᑦ ᓂᒐᖅᑎᑕᐅᔪᑐᑦ ᑎᑭᑉᐸᒃᐳᑦ, ᑕᕝᕔᓐᓇᖅ ᐅᐸᓗᐃᔭᐅᓪᓗᑎᒃ.
13ᖃᐅᔨᓚᐅᕆᕗᖓ ᓯᕿᓂᐅᑉ ᐊᑖᓂ ᓯᓚᑐᓂᕐᖕᒥᒃ ᑕᑕᒥᓐᓂᐊᕆᔭᓐᓂᒃ. 
14ᓄᓇᓕᒃᔪᐊᖅᑕᖃᓚᐅᖅᐳᖅ ᒥᑭᔪᓂᒃ ᐃᓄᑭᑦᑑᓪᓗᑎᒃ. ᐊᖓᔪᖅᑳᔪᐊᒥᓪᓕ ᑎᑭᑕᐅᓚᐅᖅᐳᑦ, ᓵᓚᖃᕈᒪᓂᕐᖕᒧᓪᓗ ᐊᕙᓗᔭᐅᓪᓗᑎᒃ, ᓴᐴᓗᑕᕐᖕᓂᒡᓗ ᐅᓇᑕᖅᕕᖕᓂᒃ ᓴᓇᕗᑦ ᐊᕙᑖᓂ. 
15ᑕᕝᕙᓂᓕ ᐃᓄᒃᑕᖃᓚᐅᖅᐳᖅ ᐊᔪᖅᓴᖅᑐᒥ ᓯᓚᑐᔫᓪᓗᓂᓗ, ᓯᓚᑐᓂᕐᖕᒥᓄᓪᓗ ᓄᓇᓕᒃᔪᐊᑦ ᓴᐳᑎᓚᖅᐰᑦ. ᑭᓯᐊᓂᓕ ᑍᓐᓇ ᐊᔪᖅᓴᖅᑐᖅ ᐃᖅᑲᐅᒪᔭᐅᓚᐅᓐᖏᓚᖅ. 
16ᐅᖃᖅᐳᖓᓕ, ᓯᓚᑐᓂᖅ ᐱᐅᓂᖅᓴᐅᕗᖅ ᐊᔪᖏᓐᓂᕐᖕᒥᑦ; ᑭᓯᐊᓂ ᐊᔪᖅᓴᖅᑑᑉ ᓯᓚᑐᓂᖓ ᓇᕐᕈᒋᔭᐅᓚᐅᖅᐳᖅ, ᐅᖃᐅᓯᖏᓪᓗ ᓈᓚᒃᑕᐅᓇᑎᒃ. 
17ᓯᓚᑐᔫᓪᓕ ᐅᖃᐅᓰᖏᑦ ᓂᐱᖃᓗᐊᖏᑦᑐᑦ ᓈᓚᒃᑕᐅᓂᖅᓴᐅᕗᑦ, ᐊᖓᔪᖅᑳᑉ ᕾᒐᓛᕐᖕᓂᖓᓂᑦ ᓯᓔᑦᑐᑦ ᐊᑯᓐᓂᖓᓂ. 
18ᓯᓚᑐᓂᖅ ᐱᐅᓂᖅᓴᐅᕗᖅ ᐅᓇᑕᐅᑎᓂᑦ, ᐱᐅᖏᑦᑐᓕᔪᖅᓕ ᐊᑕᐅᓯᖅ ᐊᓯᕈᐃᕗᖅ ᐱᐅᔪᓂᒃ ᐅᓄᖅᑐᓂᒃ.
