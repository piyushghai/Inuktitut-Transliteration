1“ᐅᑯᐊ ᑕᕝᕙ ᒪᓕᒊᑦ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᑦ ᑐᓂᕐᕈᑎᒃᓮᑦ, ᑕᒪᓐᓇᓗ ᐃᑦᔪᕐᖕᓁᓐᓂᖅᐹᖑᓪᓗᓂ. 
2ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᖅ ᑐᓂᕐᕈᑦ ᑐᖁᑕᐅᔪᒃᓴᐅᕗᖅ ᑐᓂᕐᕈᑎᒃᓮᑦ ᐃᑯᐊᓚᒐᒃᓮᑦ ᑐᖁᑕᐅᕕᖓᓂ, ᐊᐅᖓᓗ ᓯᖅᐸᖅᓴᕈᑕᐅᓗᓂ ᑐᓂᕐᕈᓯᖅᕕᐅᑉ ᓴᓂᕋᖏᓐᓄᑦ. 
3ᑐᓐᓄᓕᒫᖏᑦ ᑐᓂᕐᕈᑕᐅᔭᕆᐊᖃᖅᐳᑦ, ᐸᒥᐊᓪᓗᖓᑕᓗ ᑐᓐᓄᖓ, ᐃᕐᕋᕕᖏᑕᓗ ᑭᒃᓴᐅᑎᖏᑦ. 
4ᑕᖅᑐᖏᒡᓗ ᐃᒡᓗᒃᑐᑦ ᑕᖅᑐᕈᑎᖏᓪᓗ ᑐᓐᓄᐃᑦ ᑯᑦᓯᓂᖏᓐᓂ ᑐᓐᓄᐃᑦ ᑎᖑᖓᑕᓗ ᐃᒻᒧᑎᖓ ᑐᓐᓄᖅ, ᑕᒪᓐᓇ ᐱᖃᓯᐅᑎᔭᕆᐊᖃᖅᐳᖅ ᑕᖅᑐᖏᒃ ᐲᓕᖅᐸᑎᒃ. 
5ᑐᓂᕐᕈᓯᖅᑎᑦᓯᔨᐅᑉ ᐃᑯᐊᓪᓚᒐᒃᓴᕆᕔᑦ ᑐᓂᕐᕈᓯᖅᕕᖕᒥ ᑐᓂᕐᕈᑎᒋᓗᒋᑦ ᐃᑯᐊᓪᓚᓗᒋᑦ ᐊᑕᓂᕐᖕᒧᑦ. ᑍᒤᑦᑐᖅ ᑐᓂᕐᕈᑕᐅᖕᒪᑦ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑕᐅᓪᓗᓂ. 
6ᐊᖑᑎᓂᑦ ᑐᓂᕐᕈᓯᖅᑎᑦᓯᔨᐅᑉ ᐃᓚᖏᓐᓂᑦ ᓂᕆᔭᐅᔪᓐᓇᖅᐳᖅ, ᑭᓯᐊᓂᓕ ᐃᑦᔪᕐᖕᓁᑦᑐᕕᖕᒥ ᓂᕆᔭᐅᔭᕆᐊᖃᖅᐳᖅ: ᑍᒤᑦᑐᑦ ᐃᑦᔪᕐᖕᓁᓐᓂᖅᐹᖑᖕᒪᑕ. 
7ᐱᖁᔭᖅ ᑕᒪᓐᓇ ᑐᕌᖅᐳᖅ ᐊᔪᕐᖕᓂᖅ ᐱᓪᓗᒍ ᑐᓂᕐᕈᓯᕐᖕᓂᕐᖕᒧᑦ ᐸᓯᔭᒃᓴᐅᓂᕐᖕᒧᓪᓗ ᐊᑭᓕᐅᑎᒃᓴᒧᑦ ᑐᓂᕐᕈᓯᕐᖕᓂᕐᖕᒧᑦ: ᑐᓂᕐᕈᑎᕕᓃᑦ ᑐᓂᕐᕈᓯᖅᑎᑦᓯᔨᐅᑉ ᐱᒋᕔᑦ ᑐᓂᕐᕈᓯᕈᑦᔨᔨᐅᑉ ᐃᓄᖕᓂᒃ. 
8ᑐᓂᕐᕈᓯᖅᑎᑦᓯᔨ ᐃᑯᐊᓚᒐᒃᓴᓂᒃ ᑐᓂᕐᕈᓯᖅᐸᒃᑐᖅ ᐆᒪᔫᑉ ᐊᒥᖏᑦ ᓇᖕᒥᓂᖅᑖᕆᓗᒋᑦ ᐱᑖᕆᔭᒃᓴᕆᕔᑦ. 
9ᓂᐊᖂᔭᒃᓮᑦ ᑐᓂᕐᕈᑕᐅᔪᑦ ᐃᒐᒧᑦ ᐆᓯᒪᔪᑦ, ᐃᒐᐅᑉ ᖄᖓᓂᓘᓐᓃᑦ ᐆᓯᒪᔪᑦ ᓵᑦᑑᔭᐅᑎᒥᓘᓐᓃᑦ ᐆᓯᒪᔪᑦ ᑐᓂᕐᕈᓯᖅᑎᑦᓯᔨᐅᑉ ᑖᑦᓱᒪ ᑐᓂᕐᕈᑎᒃᓴᓕᐅᖅᑑᑉ ᑖᒃᑯᐊ ᐱᒋᕔᑦ. 
10ᓂᐊᖂᔭᒃᓮᑦ ᑐᓂᕐᕈᑕᐅᔪᑦ ᐅᖅᓱᒥᒃ ᐃᓚᖃᖅᐸᑕᓘᓐᓃᑦ ᐃᓚᖃᖏᒃᑲᓗᐊᖅᐸᑕᓘᓐᓃᑦ ᐂᕈᓂᐅᑉ ᐃᕐᖕᓂᖏᑕ ᐱᒋᕔᑦ.”
11“ᐅᑯᐊ ᑕᕝᕙ ᐱᖁᔧᑦ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑎᒃᓮᑦ ᐱᓪᓗᒋᑦ ᐃᓅᑉ ᓇᓪᓕᐊᑐᐃᓐᓇᐅᑉ ᑐᓂᔪᓐᓇᖅᑕᖏᑦ ᐊᑕᓂᕐᖕᒧᑦ. 
12ᐃᓄᒃ ᑐᓂᕐᕈᑎᖃᖅᐸᑦ ᖁᔭᓕᔪᒪᓂᕐᖕᒧᑦ, ᑐᓂᕐᕈᓯᕆᐊᓪᓚᒍᒪᒃᐸᓪᓗ ᖁᔭᓕᑦᔪᑎᒃᓴᒥᒃ ᑐᓂᓯᔪᒃᓴᐅᕗᖅ ᓂᐊᖂᔭᕐᖕᒥᒃ ᐆᓯᒪᔪᒥᒃ ᐳᕙᓪᓚᖅᓴᐅᑎᖃᖏᑦᑐᒥᒃ ᐅᖅᓱᒥᒡᓗ ᐃᓚᓯᒪᔪᒥᒃ, ᓯᕙᓕᐊᕆᓯᒪᔪᓪᓗ ᐳᕙᓪᓚᖅᓴᐅᑎᖃᖏᓪᓗᑎᒃ ᐅᖅᓱᒥᒃ ᒥᖑᐊᖅᓯᒪᓗᑎᒃ, ᓂᐊᖂᔭᖅᓗ ᓯᖃᓪᓕᑦᓯᐊᖅᓯᒪᔪᒥᒃ ᓂᐊᖂᔭᕐᖕᒥᒃ ᐅᐊᕈᑦᓯᖅᓯᒪᔪᒃᓴᐅᕗᖅ ᐅᖅᓱᒥᒃ ᐃᓚᖃᖅᓗᓂ. 
13ᐃᓚᒋᔭᐅᑦᓯᐊᕈᒪᓂᕐᖕᒧᑦ ᖁᔭᓕᓂᖃᖅᓗᓂ ᑐᓂᕐᕈᓯᖅᑐᖃᖅᐸᑦ ᑐᓂᕐᕈᓯᒃᑲᓐᓂᖅᑐᒃᓴᐅᕗᖅ ᐆᓯᒪᔪᓂᒃ ᐳᕙᓪᓚᖅᓴᐅᑎᖃᖅᑐᓂᒃ. 
14ᑖᒃᑯᐊ ᐊᑐᓂᑦ ᐊᑕᐅᓯᐅᓈᖅᑎᖅᓗᒋᑦ ᑐᓂᕐᕈᑎᒋᔭᒃᓴᕆᕔᑦ ᐊᑕᓂᕐᖕᒧᑦ ᑐᓂᕐᕈᑎᒋᓗᒋᑦ; ᑐᓂᕐᕈᓯᖅᑎᑦᓯᔨᐅᑉ ᐊᐅᖕᒥᒃ ᓯᖅᐸᖅᓴᕈᑎᖃᖅᑑᑉ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᓯᕐᖕᓂᕐᖕᒥᒃ, ᑖᑦᓱᒪ ᐱᒋᕔᑦ. 
15ᓂᕿ ᑐᓂᕐᕈᑕᐅᓯᒪᔪᖅ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᖁᔭᓕᓂᕐᖕᒧᓪᓗ ᓂᕆᔭᐅᔭᕆᐊᖃᖅᐳᖅ ᐅᓪᓗᒥ ᑕᕝᕙᓂ ᑐᓂᕐᕈᓯᖅᕕᐅᔪᒥ. ᐊᒥᐊᒃᑯᖃᕆᐊᖃᕋᓂᓗ ᐅᓪᓛᒥ ᐅᓪᓘᑉ ᐂᑉᐸᖓᓂ.
16ᑭᓯᐊᓂᓕ ᑐᓂᕐᕈᑎᖃᖅᑐᖃᖅᐸᑦ ᐊᖏᖅᓯᒪᓂᓂ ᐱᑦᔪᑎᒋᓗᒍ, ᐅᕝᕙᓘᓐᓃᑦ ᑐᓂᕐᕈᓯᕆᐊᖃᕐᖕᓂᕐᖕᒧᑦ ᐃᓱᒪᒥᓂᒃ ᑐᓂᕐᕈᓯᖅᑐᖃᖅᐸᑦ, ᑐᓂᕐᕈᑎᖓ ᓂᕆᔭᐅᔭᕆᐊᖃᖅᐳᖅ ᐅᓪᓗᒥ ᑕᕝᕙᓂ, ᐊᒥᐊᒃᑯᖃᖅᐸᓪᓗ ᐅᓪᓘᑉ ᐂᑉᐸᖓᓂ ᓄᖑᑕᐅᔭᕆᐊᖃᖅᐳᖅ. 
17ᓂᕿ ᑐᓂᕐᕈᑕᐅᓯᒪᔪᖅ ᐅᓪᓘᑉ ᐱᖓᔪᐊᑦ ᑎᑭᓪᓗᒍ ᓱᓕ ᐊᒥᐊᒃᑯᖃᖅᐸᑦ ᐃᑯᐊᓪᓚᒃᑕᐅᔭᕆᐊᖃᖅᐳᖅ. 
18ᓂᕿ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑕᐅᓯᒪᔪᖅ ᐅᓪᓘᑉ ᐱᖓᔪᐊᓐᓂ ᓂᕆᔭᐅᒃᐸᑦ, ᑐᓂᕐᕈᑕᐅᓂᖓ ᐃᓚᓕᐅᖅᑕᐅᓂᐊᓐᖏᓚᖅ. ᑐᓂᕐᕈᓯᖅᑐᕕᓂᐅᓪᓗ ᑐᓂᕐᕈᓯᕐᖕᓂᖓ ᐊᑐᕈᓐᓁᕐᖕᓂᐊᖅᐳᖅ ᑍᒤᑦᑐᖅ ᐃᑦᔪᕐᖕᓇᖅᓯᖕᒪᑦ, ᑍᒤᑦᑐᒥᒡᓗ ᓂᕆᔪᖅ ᐸᓯᔭᒃᓴᕈᕐᖕᓂᐊᖅᐳᖅ ᑐᓂᕐᕈᓯᖅᑐᕕᓂᐅᑉ ᐸᓯᔭᒃᓴᐅᑦᔪᑎᖓᓂᒃ. 
19ᓂᕿ ᐊᑐᖅᓯᒪᔪᖅ ᓱᓇᑐᐃᓐᓇᕐᖕᒧᑦ ᐅᒃᐱᕐᖕᓂᐅᑉ ᐃᓕᖅᑯᓯᖓᒍᑦ ᓴᓗᒤᓐᓂᕋᖅᑕᐅᔪᒧᑦ ᓂᕆᔭᐅᔭᕆᐊᖃᓐᖏᓚᖅ ᐃᑭᑕᐅᔭᕆᐊᖃᖅᐳᓪᓕ. ᐅᒃᐱᕐᖕᓂᐅᑉ ᐃᓕᖅᑯᓯᖓᒍᑦ ᓴᓗᒪᓂᕋᖅᑕᐅᔪᑦ ᑕᒪᕐᖕᒥᒃ ᓂᕆᔪᓐᓇᖅᐳᑦ. 
20ᐃᓄᐃᓪᓕ ᓇᓪᓕᐊᑦ ᐅᒃᐱᕐᖕᓂᐅᑉ ᐃᓕᖅᑯᓯᖓᒍᑦ ᓴᓗᒤᓐᓂᕋᖅᑕᐅᔪᖅ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑕᐅᓯᒪᔪᒥᒃ ᐊᑕᓂᕐᖕᒧᑦ ᓂᕆᒃᐸᑦ ᐃᓅᖃᑎᖏᓐᓄᑦ ᐊᕕᑕᐅᔪᒃᓴᐅᕗᖅ. 
21ᓇᓪᓕᐊᑦ ᐅᒃᐱᕐᖕᓂᐅᑉ ᐃᓕᖅᑯᓯᖓ ᒪᓕᒡᓗᒍ ᓴᓗᒤᓐᓂᕋᖅᑕᐅᔪᒥᒃ ᐊᒃᑐᐃᒃᐸᑦ, ᐃᓅᑉ ᓴᓗᒤᓐᓂᕋᖅᑕᐅᓂᖓᓂᒡᓘᓐᓃᑦ ᐅᕝᕙᓘᓐᓃᑦ ᐆᒪᔪᒥᒃ ᓴᓗᒤᓐᓂᕋᖅᑕᐅᔪᒥᒃ, ᓱᓇᑐᐃᓐᓇᕐᖕᒥᒡᓘᓐᓃᑦ ᓴᓗᒤᓐᓂᕋᖅᑕᐅᔪᒥᒃ, ᑍᒤᑦᑐᖅ ᓇᕐᕈᓇᖅᓯᕗᖅ, ᓂᕿᒥᒡᓗ ᓂᕆᒃᐸᑦ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑕᐅᓯᒪᔪᒥᒃ ᐊᑕᓂᕐᖕᒧᑦ, ᐃᓄᒃ ᑖᓐᓇ ᐃᓅᖃᑎᒥᓄᑦ ᐊᕕᑕᐅᔪᒃᓴᐅᕗᖅ.”
22ᐊᑕᓂᐅᑉ ᒨᓯᓯ ᐅᖃᐅᑎᕚ, 
23“ᐄᓴᕅᓕᒥᐅᑦ ᐅᖃᐅᑎᒃᑭᑦ; ᓂᕆᔭᕆᐊᖃᓐᖏᓚᓯ ᐃᒻᒧᒃᓯᐅᒊᑦ, ᓰᐲᓪᓘᓐᓃᑦ ᒎᑦᓰᓪᓘᓐᓃᑦ ᑐᓐᓄᖏᓐᓂᒃ. 
24ᐆᒪᔪᐃᑦ ᐃᒻᒥᖕᓂᒃ ᑐᖁᔪᕕᓃᑦ, ᐆᒪᔪᓄᓪᓘᓐᓃᑦ ᑐᖁᑕᐅᔪᕕᓃᑦ ᑐᓐᓄᖏᑦ ᓱᓇᑐᐃᓐᓇᕐᖕᒧᑦ ᐊᑐᖅᑕᐅᔪᓐᓇᖅᐳᑦ, ᑭᓯᐊᓂᓕ ᓂᕆᔭᐅᔭᕆᐊᖃᓐᖏᓚᑦ. 
25ᓇᓪᓕᐊᑦ ᑐᓐᓄᕐᖕᒥᒃ ᓂᕆᔪᖅ ᐊᑕᓂᕐᖕᒧᑦ ᐃᑯᐊᓪᓚᓗᒋᑦ ᑐᓂᕐᕈᑕᐅᔪᒥᑦ, ᐃᓅᖃᑎᒌᓄᑦ ᐊᕕᑕᐅᔪᒃᓴᐅᕗᖅ. 
26ᓇᓂᓗ ᓄᓇᖃᕋᓗᐊᕈᕕᑦ, ᑎᖕᒥᐊᑉ ᐆᒪᔫᓪᓘᓐᓃᑦ ᐊᐅᖓᓂᒃ ᐊᐅᒃᑐᖅᑐᒃᓴᐅᓐᖏᓚᑎᑦ. 
27ᓇᓪᓕᐊᑦ ᐊᐅᒃᑐᖅᑐᖅ ᑖᓐᓇ ᐃᓅᖃᑎᒥᓄᑦ ᐊᕕᑕᐅᔪᒃᓴᐅᕗᖅ.”
28ᐊᑕᓂᐅᑉ ᒨᓯᓯ ᐅᖃᐅᑎᕚ, 
29“ᐄᓴᕅᓕᒥᐅᑦ ᐃᒫᒃ ᐅᖃᐅᑎᒃᑭᑦ; ᓇᓪᓕᐊᑦ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᓯᖅᐸᑦ ᐊᑕᓂᕐᖕᒧᑦ ᑐᓂᕐᕈᑎᒋᔭᒥ ᐃᓚᖓᓂᒃ ᐊᑕᓂᕐᖕᒧᑦ ᑐᓂᓯᔪᒃᓴᐅᕗᖅ. 
30ᓇᖕᒥᓂᖅ ᑎᒍᒥᐊᖅᓗᓂ ᑐᓂᕐᕈᑎᒃᓴᒥᒃ ᐃᑯᐊᓚᑎᑕᒃᓴᒥᒃ ᑐᓂᕐᕈᓯᕆᐊᖅᑐᕆᐊᖃᖅᐳᖅ ᐊᑕᓂᕐᖕᒧᑦ ᐃᑯᐊᓚᑦᓯᕕᖕᒧᑦ; ᑐᓐᓄᖏᖕᓂᒃ ᑐᓂᕐᕈᑎᒃᓴᖃᕆᐊᖃᖅᐳᖅ, ᓴᑭᐊᖏᒡᓗ ᐱᖃᓯᐅᑎᓗᒋᒃ, ᐆᒪᔫᑉ ᓴᑭᐊᖏᑦ ᐊᐅᓪᓚᖅᑎᑕᒃᓴᐅᓗᑎᒃ ᑐᓂᕐᕈᑕᐅᓂᕐᖕᒧᑦ ᐊᑕᓂᐅᑉ ᓵᖓᓂ. 
31ᑐᓂᕐᕈᓯᖅᑎᑦᓯᔨᐅᑉ ᑐᓐᓄᐃᑦ ᐃᑯᐊᓚᑎᑕᒃᓴᕆᕔᑦ ᑐᓂᕐᕈᓯᖅᕕᖕᒥ, ᐆᒪᔫᓪᓕ ᓴᑭᐊᖏᑦ ᐂᕈᓂᐅᑉ ᐃᕐᖕᓂᖏᑕᓗ ᐱᑖᕆᓂᐊᖅᐹᑦ. 
32ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᓯᕈᕕᑦ ᑐᓂᕐᕈᑎᕕᑦ ᒥᒥᖓ ᑕᓕᖅᐱᒃ ᑐᓂᔭᒃᓴᕆᕙᑦ ᑐᓂᕐᕈᓯᖅᑎᑦᓯᔨᒧᑦ ᐃᑲᔪᕈᑎᒋᓗᒍ. 
33ᐂᕈᓂᐅᓪᓗ ᐃᕐᖕᓂᖓᑕ ᐃᓚᖓᑦ ᐊᐅᖕᒥᒃ ᑐᓐᓄᕐᖕᒥᒡᓗ ᑐᓂᕐᕈᑎᖃᖅᑐᖅ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑎᒃᓴᒥᑦ, ᓂᕿᑖᕆᐊᖃᖅᐳᖅ ᐆᒪᔫᑉ ᒥᒥᖓᓂᒃ ᑕᓕᖅᐱᖕᒥᒃ. 
34ᐄᓴᕅᓕᒥᐅᑦ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑎᖏᓐᓂᑦ, ᐆᒪᔫᑉ ᑐᓂᕐᕈᑎᐅᑉ ᓴᑭᐊᖏᒃ ᐊᐅᓪᓚᖅᑎᑕᒃᓴᐅᔫᑉ ᐊᑕᓂᐅᑉ ᓵᖓᓂ, ᐆᒪᔫᓪᓗ ᒥᒥᖓ ᑕᓕᖅᐱᒃ ᑐᓂᕐᕈᑕᐅᔪᖅ ᑖᒃᑯᐊ ᑐᓂᕙᒃᑲ ᐂᕈᓂᒧᑦ ᑐᓂᕐᕈᓯᖅᑎᑦᓯᔨᒧᑦ ᐃᕐᖕᓂᖏᓐᓄᓪᓗ ᑍᒤᑦᑐᓂᒃ ᐱᑎᑕᐅᖁᓪᓗᒋᑦ ᐄᓴᕅᓕᒥᐅᓂᑦ.” 
35ᑍᒫᒃ ᑕᕝᕙ ᐊᑕᓂᕐᖕᒧᑦ ᐃᑯᐊᓚᑦᓯᓂᒃᑯᑦ ᑐᓂᕐᕈᑎᐅᑉ ᐃᓚᖓᓂᒃ ᑐᓂᓯᕕᐅᔭᕆᐊᖃᖅᑎᑕᐅᕗᑦ ᐃᑦᔪᕐᖕᓁᑎᑕᐅᓂᖏᑕ ᐅᓪᓗᖓᓂᑦ ᐱᒋᐊᖅᓗᒋᑦ ᐂᕈᓂ ᐃᕐᖕᓂᖏᓪᓗ ᐊᑕᓂᕐᖕᒧᑦ ᑐᓂᔭᐅᓯᒪᖕᒪᑕ ᑐᓂᕐᕈᓯᖅᑎᑦᓯᔨᐅᓂᕐᖕᒧᑦ ᐱᔨᑦᓯᖅᑎᐅᖁᔭᐅᓪᓗᑎᒃ. 
36ᐅᓪᓗᒥ ᑍᑦᓱᒪᓂ ᐅᖅᓱᒥᒃ ᓇᓗᓁᒃᑯᓯᖅᑕᐅᖕᒪᑕ ᓂᕈᐊᖅᑕᐅᓂᖏᓐᓂᒃ, ᐊᑕᓂᖅ ᐱᖁᔨᓚᐅᖅᐳᖅ ᐄᓴᕅᓕᒥᐅᓂᒃ ᑍᒤᑦᑐᓂᒃ ᐂᑦᑐᖅᑕᐅᖃᑦᑕᖁᓪᓗᒋᑦ ᑭᖑᕚᒃᓴᖏᑦ ᑐᓂᕐᕈᓯᖅᑎᑦᓯᔩᑦ ᑍᒫᒃ ᑐᓂᔭᐅᖃᑦᑕᑯᓪᓗᒋᑦ.
37ᐅᑯᐊ ᑕᕝᕙ ᐱᖁᔧᑦ ᑐᓂᕐᕈᑎᒃᓮᑦ ᐃᑯᐊᓚᒐᒃᓮᑦ ᐱᓪᓗᒋᑦ, ᓂᐊᖂᔭᓂᒃ ᑐᓂᕐᕈᓯᕐᖕᓂᕐᖕᒥᒃ, ᐊᔪᕐᖕᓂᖅ ᐱᓪᓗᒍ ᑐᓂᕐᕈᓯᕐᖕᓂᕐᖕᒥᒃ, ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒃᓴᒥᒃ ᑐᓂᕐᕈᓯᕐᖕᓂᕐᖕᒥᒃ, ᑎᓕᔭᐅᓂᖅ ᐱᓪᓗᒍ ᑐᓂᕐᕈᓯᕐᖕᓂᕐᖕᒥᒃ, ᐊᒻᒪᓗ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᓯᕐᖕᓂᕐᖕᒥᒃ, 
38ᑖᒃᑯᐊ ᐊᑕᓂᐅᑉ ᒨᓯᓯᒧᑦ ᑐᓂᓚᐅᖅᐰᑦ ᖃᖅᑲᒥ ᓮᓁᒥ, ᐅᓪᓗᒥ ᑕᕝᕙᓂ ᐄᓴᕅᓕᒥᐅᑦ ᑐᓂᕐᕈᓯᖃᑦᑕᖁᒐᒥᒋᑦ ᐊᑕᓂᕐᖕᒧᑦ, ᓄᓇᒥ ᓯᐅᕅᓐᓇᕐᖕᒥ ᓮᓁᒥ.
