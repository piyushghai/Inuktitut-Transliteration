1ᔩᓱᓯ ᔪᐊᕐᑕᓂᒥᑦ ᐅᑎᓕᖅᑎᓪᓗᒍ, ᐊᓂᕐᖕᓂᕐᖕᒥᒃ ᐃᑦᔪᕐᖕᓁᑦᑐᒥᒃ ᐃᓗᒻᒥᖅᑕᐅᓯᒪᓪᓗᓂ, ᐊᓂᕐᖕᓂᐅᑉ ᐃᑦᔪᕐᖕᓁᑦᑑᑉ ᑕᓯᐅᖅᐹ ᐃᓄᖃᖏᑦᑐᒧᑦ, 
2ᐅᓪᓗᓂᒃ 40-ᓂᒃ ᐃᓄᖃᖏᑦᑐᒥ ᓵᑖᓇᓯᐅᑉ ᐆᒃᑐᖅᓗᒃᐹ. ᑖᒃᑯᓇᓂ ᐅᓪᓗᓂ ᓂᕆᓚᐅᓐᖏᓚᖅ; ᐅᓪᓗᓪᓗ ᑖᒃᑯᐊ ᓈᖕᒪᑕ, ᑳᓕᖅᐳᖅ.
3ᑕᕝᕙ ᓵᑖᓇᓯᐅᑉ ᐅᖃᐅᑎᕚ, “ᒎᑎᐅᑉ ᐃᕐᖕᓂᕆᒃᐸᑎᑦ, ᐅᓇ ᐅᔭᕋᒃ ᓂᐊᖂᔭᓐᖑᖁᓚᐅᕈᒃ.”
4ᔩᓱᓯᐅᓪᓗ ᑭᐅᕚ, “ᐊᒡᓚᖕᓂ ᑎᑎᕋᖅᓯᒪᕗᖅ, ‘ᐃᓄᒃ ᓂᐊᖂᔭᑐᐃᓐᓇᕐᖕᒥᒃ ᐃᓅᑦᔪᑎᖃᕈᓐᓇᓐᖏᓚᖅ.’”
5ᑕᕝᕙ ᓵᑖᓇᓯᐅᑉ ᐳᖅᑐᔪᒧᐊᖅᑎᑉᐹ, ᑕᑯᑎᓪᓗᒍᓗ ᓯᓚᖅᔪᐊᕐᖕᒥ ᐊᖓᔪᖅᑲᐅᕕᓕᒫᓂᒃ ᐃᔨᐅᑉ ᓯᑯᓐᖏᓪᓚᖕᓂᖓᑐᑦ ᕿᓚᒻᒥᐅᑎᒋᔪᒥᒃ, 
6ᓵᑖᓇᓯᐅᓪᓗ ᔩᓱᓯ ᐅᖃᐅᑎᕚ, “ᐊᖓᔪᖅᑲᐅᓂᓕᒫᑦ ᑕᒪᒃᑯᐊ ᓂᖅᑐᕐᖕᓇᕐᖕᓂᖏᓪᓗ ᐃᓕᖕᓄᑦ ᑐᓂᓂᐊᖅᐸᒃᑲ, ᐅᕙᓐᓄᑦ ᑐᓂᔭᐅᓯᒪᔪᑦ, ᐃᓱᒪᓐᓂᒡᓗ ᑐᓂᔪᓐᓇᖅᐸᒃᑲ ᑐᓂᓯᕕᒋᔪᒪᔭᓐᓄᑦ. 
7ᑕᒪᒃᑯᐊᓕᒫᑦ ᐱᑖᕆᓂᐊᖅᐸᑎᑦ, ᑐᒃᓯᐊᖅᕕᒋᒍᕕᖓ.”
8ᔩᓱᓯᐅᑉ ᑭᐅᕚ, “ᐊᒡᓚᖕᓂ ᑎᑎᕋᖅᓯᒪᕗᖅ, ‘ᐊᑕᓂᖅ ᒎᑎᒋᔧᑦ ᑐᒃᓯᐊᖅᕕᒋᔭᒃᓴᕆᕙᑦ, ᑖᓐᓇᑐᐊᖅᓗ ᐱᔨᑦᓯᖅᑕᒃᓴᕆᕙᑦ.’”
9ᓵᑖᓇᓯᐅᓪᓗ ᔩᓱᓯ ᔪᕉᓴᓚᒧᐊᕈᑎᕚ, ᑐᒃᓯᐊᖅᕕᒡᔪᐊᓪᓗ ᐳᖅᑐᓂᖅᐹᖓᓄᐊᖅᑎᐹ, ᐅᖃᐅᑎᓪᓗᒍᓗ, “ᒎᑎᐅᑉ ᐃᕐᖕᓂᕆᒃᐸᑎᑦ, ᑕᒫᓐᖓᑦ ᐃᓕᖕᓂᒃ ᑲᑕᒃᑎᓚᐅᕆᑦ ᐅᓄᖓ; 
10ᐊᒡᓚᖕᓂ ᑎᑎᕋᖅᓯᒪᕗᖅ, ‘ᒎᑎᐅᑉ ᐂᖏᓕᖁᑎᓂ ᑎᓕᔪᒫᖅᐰᑦ, ᓴᐳᑎᔭᐅᖁᓪᓗᑎᑦ,’ 
11ᐊᒻᒪᓗ, ‘ᑎᒍᒥᐊᖅᑕᐅᓂᐊᖅᐳᑎᑦ ᐃᑎᒐᑎᑦ ᐋᓐᓂᖁᓇᒋᑦ ᐅᔭᖅᑲᓄᑦ.’”
12ᔩᓱᓯᐅᓪᓗ ᑭᐅᕚ, “ᐊᒡᓚᖕᓂ ᐅᖃᖅᓯᒪᕗᖅ, ‘ᒎᑎᖕᓂᒃ ᐊᑕᓂᕐᖕᓂᒃ ᐆᒃᑐᖅᓗᐃᔪᒃᓴᐅᓐᖏᓚᑎᑦ.’”
13ᓵᑖᓇᓯᐅᓪᓗ ᐆᒃᑐᖅᓘᑎᒋᔭᓂ ᐃᓱᓕᒃᑲᒥᒋᑦ, ᔩᓱᓯᒥᑦ ᕿᒪᕉᑎᕗᖅ ᐱᕕᒃᓴᒥᓂᒃ ᐅᑕᖅᑭᓕᕆᓪᓗᓂ.
14ᔩᓱᓯᓗ ᐅᑎᖅᐳᖅ ᒐᓕᓕᐊᒧᑦ ᐊᓂᕐᖕᓂᐅᑉ ᐃᑦᔪᕐᖕᓁᑦᑑᑉ ᐱᔪᓐᓇᕐᖕᓂᖓᑕ ᓇᔪᖅᓗᓂᐅᒃ, ᐅᖃᐅᓯᐅᓂᖓᓗ ᒐᓕᓕᐊᑉ ᖃᓂᒋᔭᖓᓃᑦᑐᓕᒫᓄᑦ ᑐᓴᐅᒪᔭᐅᓕᖅᐳᖅ. 
15ᐊᔪᕆᖅᑐᐃᓪᓗᓂᓗ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖏᓐᓂ, ᖁᕕᐊᒋᔭᐅᒻᒪᕆᒃᐳᖅ ᐃᓄᓕᒫᓄᑦ.
16ᑭᖑᕐᖓᒍᓪᓗ ᔩᓱᓯ ᓈᓴᕇᑎᒧᐊᖅᐳᖅ, ᐱᕈᖅᓴᕕᒋᓚᐅᖅᑕᒥᓄᑦ; ᔫᑎᓪᓗ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓐᓄᐊᖅᐳᖅ, ᐃᓕᖅᑯᓯᕆᕙᒃᑕᒥᑐᑦ ᓴᐸᑎᐅᑎᓪᓗᒍ, ᓂᑯᕕᑉᐳᖅᓗ ᐊᑐᐊᖅᓯᓂᐊᓕᕋᒥ ᐊᒡᓚᖕᓂᒃ; 
17ᑐᓂᓯᕕᐅᕗᖅᓗ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᑕ ᐂᓮᐊᓯᐅᑉ ᐊᒡᓚᖏᓐᓂᒃ. ᒪᒃᐱᕋᒥᒋᓪᓗ ᐃᒫᒃ ᐊᒡᓚᒃᓯᒪᔪᑦ ᐅᖃᓕᒫᖅᐰᑦ,
18“ᐊᑕᓂᐅᑉ ᐊᓂᕐᖕᓂᖓᑕ ᓇᔪᖅᐹᖓ,
19ᐅᖃᐅᑦᔨᖁᓪᓗᖓᓗ ᐊᑕᓂᐅᑉ ᐱᐅᓕᓯᕕᒃᓴᖓᑕ ᐊᕐᕌᒍᖓ ᓇᓪᓕᐅᑎᖕᒪᑦ.”
20ᔩᓱᓯᐅᓪᓗ ᐊᑐᐊᖅᑕᓂ ᐃᒧᒐᒥᒋᑦ, ᐅᑎᖅᑎᑉᐰᑦ ᑲᒪᔨᒧᑦ, ᐊᔪᕆᖅᑐᐃᕕᖕᒧᓪᓗ ᐃᖏᓪᓗᓂ; ᑕᕝᕙᓃᑦᑐᓕᒫᓪᓗ ᑕᑯᓐᓇᓕᖅᐹᑦ. 
21ᐅᖃᖅᕕᒋᓕᖅᐰᓪᓗ, “ᐅᓪᓗᒥ ᐅᑯᐊ ᐊᒡᓔᑦ ᑐᓴᖅᑕᓯ ᓇᓪᓕᐅᑎᕗᑦ.”
22ᐊᔪᖏᓐᓂᖓᓗ ᐅᖃᐅᓯᕆᓕᖅᐹᑦ, ᑲᒪᓪᓗᑎᒡᓗ ᐅᖃᕈᓐᓇᑦᓯᐊᕐᖕᓂᖓᓂᒃ; ᐅᖃᖅᓗᑎᒡᓗ, “ᐅᓇ ᔫᓯᐱᐅᑉ ᐃᕐᖕᓂᕆᓐᖏᓚᐅᒃ?”
23ᔩᓱᓯᐅᓪᓗ ᐅᖃᐅᑎᕔᑦ, “ᓇᓗᓇᓐᖏᓚᖅ ᐃᒫᒃ ᐅᖃᐅᓯᑐᖃᕐᖕᒥᒃ ᐅᖃᐅᑎᔪᒪᓂᐊᕋᑦᓯᓐᖓ, ‘ᐋᓐᓂᐊᓯᐅᖅᑏ ᐃᓕᖕᓂᒃ ᐋᖅᑭᓚᐅᕆᑦ; ᑐᓴᖅᓯᒪᔭᑦᑎᓐᓂᒃ ᑲᐲᕐᓂᐊᒥ ᐱᓂᐊᕐᖕᓂᕆᓚᐅᖅᑕᕐᖕᓂᒃ, ᐅᕙᓂ ᓈᓴᕇᑎᒥ ᐱᓇᓱᐊᓚᐅᕆᑦᑕᐅᖅ.’” 
24ᐃᒫᒡᓗ ᐅᖃᕆᕗᖅ, “ᓱᓕᔪᒥᒃ ᐅᖃᐅᑎᕙᑦᓯ, ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓᓂᒃ ᐃᓚᓕᐅᖅᑕᐅᔪᖃᓚᐅᖅᓯᒪᓐᖏᓚᖅ ᐱᕈᖅᓴᕕᕕᓂᕐᖕᒥᓂ. 
25ᓱᓕᔪᒥᒃ ᐅᖃᐅᑎᕙᑦᓯ, ᐅᓄᖅᑐᓂᒃ ᐅᐃᒡᒐᕐᖕᓂᖅᑕᖃᓚᐅᖅᐳᖅ ᐄᓴᕅᓕᒥᐅᓂ ᐃᓔᑦᔭ ᐃᓅᑎᓪᓗᒍ, ᑍᑦᓱᒪᓂ ᓯᓚᓗᓚᐅᖏᒻᒪᑦ ᐊᕐᕌᒍᓂᒃ ᐱᖓᓱᓂᒃ, ᑕᖅᑭᓂᒡᓗ ᐱᖓᓲᔪᖅᑐᓂᒃ, ᑳᖕᓇᖅᑐᖅᔪᐊᖃᓕᓚᐅᖅᐳᖅᓗ ᓄᓇᓕᒫᒥ; 
26ᐃᓔᑦᔭᓗ ᐄᓴᕅᓕᒥᐅᑦ ᓇᓪᓕᐊᓐᓄᑦ ᑎᓕᔭᐅᓚᐅᓐᖏᓚᖅ ᓄᓇᓕᖕᒧᓪᓕ ᐊᑕᐅᓯᕐᖕᒧᑦ ᑎᓕᔭᐅᓚᐅᖅᐳᖅ ᔨᕆᐹᑎᒧᑦ, ᓮᑐᓂᒦᑦᑐᒧᑦ, ᐊᕐᖕᓇᒧᑦ ᐅᐃᒡᒐᕐᖕᓂᕐᖕᒧᑦ. 
27ᐅᓄᖅᑐᓪᓗ ᑲᑉᐱᐊᒋᔭᐅᔪᒥᒃ ᐸᖅᑎᓚᐅᖅᐳᑦ ᐄᓴᕅᓕᒥᐅᑦ ᓄᓇᖓᓂ ᒎᑎᐅᑉ ᐱᔪᖃᓛᖅᑐᒥᒃ ᐅᖃᖅᑎᖓ ᐃᓔᓴ ᐃᓅᑎᓪᓗᒍ; ᓇᓪᓕᐊᓐᓂᒡᓘᓐᓃᓪᓕ ᐋᖅᑭᒃᑕᐅᔪᖃᓚᐅᓐᖏᓚᖅ, ᓈᒪᓐᓕ ᓯᕆᐊᒥᐅᖅ ᑭᓯᒥ ᐋᖅᑭᒃᑕᐅᔪᑑᓚᐅᖅᐳᖅ.”
28ᐃᓄᐃᓪᓗ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓃᑦᑐᑦ ᑕᒪᑐᒥᖓ ᑐᓴᕋᒥᒃ ᓂᓐᖓᒃᐳᑦ. 
29ᓂᑯᕕᓐᓇᒥᒡᓗ ᔩᓱᓯ ᑎᒍᓪᓗᒍ ᑕᓯᐅᖅᐹᑦ, ᓄᓇᓕᖕᓂᑦ ᑕᕝᕙᓐᖓᑦ ᐃᓐᓈᕈᕐᖕᒧᐊᕈᑎᓪᓗᒍ, ᑕᕝᕙᓐᖓᑦ ᐃᔪᒃᑲᖅᑎᑦᓱᒪᓪᓗᒍ, ᐃᒡᓗᒐᓴᖃᖅᕕᐅᑉ ᐃᓐᓈᕈᖓᒍᑦ. 
30ᔩᓱᓯᓕ ᐃᓄᒋᐊᒃᑐᑦ ᐊᑯᕐᖓᑦᑎᒍᑦ ᑖᒃᑯᓇᓐᖓᑦ ᕿᒪᕉᑎᕗᖅ.
31ᑕᕝᕙᓐᖓᓪᓗ ᔩᓱᓯ ᑲᐲᕐᓂᐊᒧᐊᖅᐳᖅ, ᒐᓕᓕᐊᒦᑦᑐᒧᑦ. ᑕᕝᕙᓂᓗ ᐊᔪᕆᖅᑐᐃᕗᖅ ᓴᐸᑎᐅᓕᕐᖕᒪᑦ. 
32ᐊᔪᕆᖅᑐᐃᑦᔪᑎᒋᔭᖏᓪᓗ ᐃᓄᐃᑦ ᑲᒪᓂᐊᕈᑎᒋᕔᑦ, ᐱᔪᓐᓇᕐᖕᓂᖃᖅᑎᑕᐅᓪᓗᓂ ᐊᔪᕆᖅᑐᐃᖕᒪᑦ. 
33ᔫᑎᓪᓗ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓃᑦᑐᖃᖅᐳᖅ ᐊᖑᒻᒥᒃ ᐊᓂᕐᖕᓂᖅᓗᖕᒧᑦ ᐃᑎᖅᑕᐅᓯᒪᔪᒥᒃ; ᑖᓐᓇᓗ ᓂᓪᓕᐊᓕᖅᐳᖅ ᓂᐱᖅᑯᖅᑐᓪᓗᓂ, 
34“ᐋᖅ! ᔩᓱᓯ ᓈᓴᕇᑎᒥᐅᖅ, ᖃᓄᐃᓕᐅᕆᐊᖅᑐᖅᐱᑎᒎᑦ? ᐊᓯᕈᕆᐊᖅᑐᖅᐱᑎᒎᑦ? ᑭᓇᐅᖕᒪᖔᖅᐱᑦ ᖃᐅᔨᒪᒐᒃᑭᑦ, ᒎᑎᐅᑉ ᐃᑦᔪᕐᖕᓁᑦᑐᖁᑎᒋᖕᒪᑎᑦ.”
35ᔩᓱᓯᐅᓪᓕ ᐊᓂᕐᖕᓂᖅᓗᒃ ᐃᓂᖅᑎᖅᐹ, ᐅᖃᐅᑎᓪᓗᒍ, “ᓂᐸᖏᖅᓗᑎᑦ, ᐃᓄᖕᒥᑦ ᐆᒪᓐᖓᑦ ᐊᓂᒋᑦ!” ᐊᓂᕐᖕᓂᖅᓘᓪᓕ ᐃᓄᒃ ᐅᕐᕈᑎᑉᐹ ᐃᓄᐃᑦ ᓵᖏᓐᓂ, ᓱᒃᑯᑎᕐᖕᓇᒍᓗ ᑖᑦᓱᒪᖓᑦ ᐊᓂᕗᖅ.
36ᐃᓄᓕᒫᓪᓗ ᑲᒪᔪᐊᓘᕗᑦ ᐃᒻᒥᖕᓄᓪᓗ ᐅᖃᓕᖅᓗᑎᒃ, “ᖃᓄᐃᑦᑐᒥᖑᓇ ᐅᖃᐅᓯᓕᒃ? ᐊᐅᓚᑦᓯᔪᓐᓇᖅᑐᖅ ᐱᔪᓐᓇᕐᖕᓂᖃᖅᓗᓂᓗ ᐊᓂᕐᖕᓂᖅᓗᖕᓂᒃ ᐊᓂᖁᔨᔪᓐᓇᖅᑐᖅ, ᓈᓚᒃᑕᐅᓪᓗᓂᓗ ᑖᒃᑯᓇᓐᖓᑦ ᐊᓂᖁᔨᑎᓪᓗᒍ.” 
37ᔩᓱᓯᐅᓪᓗ ᐅᓂᒃᑲᐅᓯᐅᓂᖓ ᑐᓴᐅᒪᔭᐅᓕᖅᐳᖅ ᑲᐱᕐᓂᐊᒥᐅᑦ ᖃᓂᒋᔭᖓᓃᑦᑐᓕᒫᓄᑦ.
38ᔩᓱᓯᓗ ᐊᓂᕗᖅ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓐᓂᑦ ᓮᒨᓂᐅᓪᓗ ᐃᒡᓗᖓᓄᐊᖅᓗᓂ. ᓮᒧᓂᐅᓪᓕ ᓴᑭᖓ ᐊᕐᖕᓇᖅ ᐋᓐᓂᐊᕗᖅ ᐆᑎᕐᖕᓇᖅᓗᓂ, ᑖᓐᓇᓗ ᐅᖃᐅᓯᕆᕚᑦ ᔩᓱᓯᒧᑦ. 
39ᔩᓱᓯᐅᓪᓗ ᐅᐸᒃᑲᒥᐅᒃ ᐃᒡᓕᖓᑕ ᓴᓂᐊᓂ ᓇᖏᖅᓗᓂ, ᐋᓐᓂᐊᖓ ᐆᑎᕐᖕᓇᖅᑐᖅ ᐊᓂᖁᕚ, ᑕᕝᕙᓐᖓᓪᓗ ᐊᓂᕗᖅ; ᐊᕐᖕᓇᖅᓗ ᑕᕝᕔᓐᓇᖅ ᒪᑭᓐᓇᒥ ᑕᕝᕙᓃᑦᑐᑦ ᐱᔨᑦᓯᕋᓕᖅᐰᑦ.
40ᐅᓐᓄᓕᖅᑎᓪᓗᒍ ᓯᕿᓂᖅ ᓂᐱᖕᒪᑦ, ᐃᓄᓕᒫᑦ ᐃᓚᖃᖅᑐᑦ ᖃᓂᒪᔪᓂᒃ ᖃᓄᑐᐃᓐᓇᖅᓗ ᐋᓐᓂᐊᖃᖅᑐᓂᒃ ᔩᓱᓯᒧᑦ ᐋᑦᓯᕗᑦ; ᔩᓱᓯᐅᓪᓗ ᑕᒪᕐᖕᒥᒃ ᐸᑎᒻᒥᕔᑦ ᐋᖅᑭᒡᓗᒋᓪᓗ. 
41ᐊᓂᕐᖕᓂᖅᓗᐃᓪᓗ ᐃᓄᖕᓂᑦ ᐅᓄᖅᑐᓂᑦ ᐊᓂᕗᑦ, ᓂᓪᓕᐊᓪᓗᑎᒡᓗ ᐃᒫᒃ, “ᒎᑎᐅᑉ ᐃᕐᖕᓂᕆᕚᑎᑦ!”
42ᐅᓪᓛᓐᖑᖅᑎᓪᓗᒍ ᖃᐅᒻᒪᖕᒪᑦ ᔩᓱᓯ ᓄᓇᓕᖕᓂᑦ ᐊᐅᓪᓚᖅᐳᖅ ᐃᓄᖃᖏᑦᑐᒧᐊᖅᓗᓂ, ᐃᓄᐃᓪᓗ ᕿᓂᓕᖅᐹᑦ, ᓇᓂᒐᒥᑦᔪᒡᓗ ᐃᓂᖅᑎᖅᐹᑦ ᐊᐅᓪᓚᖁᓇᒍ ᓄᓇᒥᖕᓂᑦ; 
43ᔩᓱᓯᐅᓪᓕ ᐅᖃᐅᑎᕔᑦ, “ᓄᓇᓕᖕᓂ ᐊᓯᑦᓯᓐᓂᑦᑕᐅᖅ ᐅᖃᐅᓯᕐᖕᓂᒃ ᑐᓴᕈᒥᓇᖅᑐᓂᒃ ᐅᖃᐅᓯᖃᕆᐊᖃᖅᐳᖓ ᒎᑎᐅᑉ ᐊᑕᓂᐅᕕᖓᓂᒃ; ᑕᒪᓐᓇ ᑎᓕᔭᐅᑦᔪᑎᒋᓯᒪᒐᒃᑯ.”
44ᑍᒤᒻᒪᑦ ᐊᔪᕆᖅᑐᐃᓚᐅᖅᐳᖅ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖏᓐᓂ ᔫᑎᐊᒦᑦᑐᓂ.
