1ᑭᖑᓂᖓᒍᑦ ᔩᓱᓯ ᐅᑎᕆᕗᖅ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓐᓄᑦ, ᑕᕝᕙᓃᑦᑐᖃᖅᐳᖅᓗ ᐊᖑᒻᒥᒃ ᑕᓕᖓᓂᒃ ᓄᑭᖃᖏᑦᑐᒥᒃ.
2ᐃᓄᐃᓪᓗ ᑕᕝᕙᓃᓚᐅᕆᕗᑦ ᖃᐅᔨᓴᕆᐊᖅᓯᒪᓪᓗᑎᒃ ᐊᖑᑦ ᑖᓐᓇ ᓴᐸᑎᒥ ᔩᓱᓯᐅᑉ ᐋᖅᑭᖕᓂᐊᕐᖕᒪᖔᒍ, ᐸᓯᔭᐅᑦᔪᑎᒃᓴᖅᓯᐅᖅᓗᑎᒃ ᔩᓱᓯᒥᒃ. 
3ᔩᓱᓯᐅᓪᓗ ᐊᖑᑦ ᐅᖃᐅᑎᕚ ᐊᒡᒐᖏᑦ ᓄᑭᖃᖏᑦᑐᑦ, “ᒪᐅᖓ ᕾᒋᑦ.” 
4ᐃᓄᐃᓪᓗ ᐅᖃᐅᑎᕔᑦ, “ᐱᖁᔭᕗᑦ ᓴᐸᑎᒥ ᐃᑲᔪᖁᔨᕚᑦ ᐋᓐᓂᖅᓯᖁᔨᕙᓪᓘᓐᓃᑦ? ᐃᓅᓯᕐᖕᒥᒃ ᓴᐳᑦᔨᖁᔨᕚᑦ ᑐᖁᑦᓯᖁᔨᕙᓪᓘᓐᓃᑦ?”
5ᔩᓱᓯᓕ ᐊᕙᑎᒥᓃᑦᑐᑦ ᑕᑯᓴᖅᐰᑦ ᐊᑲᐅᒃᓴᕈᓐᓃᖅᓗᓂ, ᕿᒃᓵᒍᑎᒋᓪᓗᒋᑦ ᐆᒻᒪᑎᖏᑦ ᓯᑎᔪᐊᓘᖕᒪᑕ, ᐊᖑᒻᒧᓪᓗ ᐅᖃᖅᐳᖅ, “ᐊᒡᒐᑎᑦ ᐃᓵᒃᑎᓚᐅᒃᑭᑦ.” ᐃᓵᒃᑎᐰᓪᓗ, ᐋᖅᑭᑦᓯᐊᖅᓗᑎᒃ ᖃᓄᐃᖏᑦᔪᓯᕕᓂᕐᖕᒥᒃᑐᑦ. 
6ᑕᕝᕙ ᐹᕋᓰᑦ ᔫᑎᑦ ᐅᒃᐱᕐᖕᓂᕐᖕᒧᑦ ᑲᑎᒪᕕᖓᓐᓂᑦ ᐊᓂᑐᐊᕋᒥᒃ ᑲᑎᒪᓯᕗᑦ ᐃᕉᑕᓯᐅᑉ ᐃᑲᔪᖅᑎᖏᓐᓂᒃ ᐃᓚᖃᖅᓗᑎᒃ, ᑐᖁᑦᓯᔪᒪᓪᓗᑎᒃ ᔩᓱᓯᒥᒃ.
7ᔩᓱᓯᓕ ᐃᓕᓐᓂᐊᖅᑎᖏᓪᓗ ᒐᓕᓕᐊᑉ ᑕᓯᖅᔪᐊᖓᓄᐊᓕᖅᐳᑦ, ᐃᓄᒋᐊᒃᑐᖅᔪᐊᓂᓪᓗ ᒪᓕᒃᑕᐅᕗᑦ ᒐᓕᓕᐊᒥᓐᖔᖅᑐᓂᑦ; ᔫᑎᐊᒥᓐᖔᖅᑐᓂᓪᓗ, 
8ᔪᕉᓴᓚᒥᓐᖔᖅᑐᓂᓪᓗ, ᐂᑐᒥᐊᒥᓪᓗ, ᔪᐊᕐᑕᓂᐅᓪᓗ ᐊᑭᐊᓂᓐᖔᖅᑐᓂᑦ, ᐃᒡᓗᒐᓴᒡᔪᐊᓂᓪᓗ ᑍᕆᒥ ᓮᑐᓂᒥᓪᓗ, ᑕᒪᕐᖕᒥᒃ ᔩᓱᓯᒧᐊᓚᐅᖅᐳᑦ ᑐᓴᓚᐅᕋᒥᒃ ᑖᑦᓱᒪ ᖃᓄᐃᓕᐅᕐᖕᓂᕆᓚᐅᖅᑕᖓᓂᒃ. 
9ᐃᓄᒋᐊᒃᑐᓪᓗ ᐅᓄᓗᐊᕐᖕᓂᖏᓐᓄᑦ ᔩᓱᓯ ᐃᓕᓐᓂᐊᖅᑎᒥᓄᑦ ᐅᖃᖅᐳᖅ ᐅᒥᐊᒥᒃ ᐊᑐᐃᓐᓇᕈᐃᖁᔨᓪᓗᓂ ᐊᑐᕐᖕᓂᐊᖅᑕᒥᓂᒃ, ᑕᓯᕐᖕᒧᑦ ᐃᓄᖕᓂᑦ ᓯᖏᑕᐅᓂᐊᕋᓱᒋᓪᓗᓂ. 
10ᐃᓄᖕᓂᒃ ᐅᓄᖅᑐᓂᒃ ᖃᓂᒪᔪᓂᒃ ᐋᖅᑭᒃᓯᓚᐅᕐᖕᒪᑦ, ᑍᒤᒻᒪᑦ ᖃᓂᒪᔪᑦ ᐃᓄᖕᓂᒃ ᐱᖑᔧᓪᓗᑎᒃ ᔩᓱᓯᒧᐊᕋᓱᐊᖅᐳᑦ ᐊᒃᑐᕈᒪᓪᓗᓂᑦᔪᒃ. 
11ᐊᓂᕐᖕᓂᖅᓗᐃᓪᓕ ᑖᑦᓱᒥᖓ ᑕᑯᔭᕌᖓᒥᒃ, ᐹᒻᒪᖃᑦᑕᖅᐳᑦ ᕾᒐᓛᓕᖅᓗᑎᒡᓗ, “ᒎᑎᐅᑉ ᐃᕐᖕᓂᕆᕚᑎᑦ.”
12ᔩᓱᓯᐅᓪᓕ ᐊᓂᕐᖕᓂᖅᓗᐃᑦ ᐃᓂᖅᑎᒻᒪᕆᒃᐰᑦ ᐃᓄᖕᓄᑦ ᐅᖃᐅᓯᐅᔪᒪᓇᓂ ᑭᓇᐅᓂᕐᖕᒥᓂᒃ.
13ᑭᖑᓂᖓᒍᓪᓗ ᔩᓱᓯ ᖃᖅᑲᒧᑦ ᒪᔪᐊᖅᐳᖅ, ᐊᖑᑎᓂᒡᓗ ᕾᖁᔨᕗᖅ ᓂᕈᐊᖅᑕᒥᓂᒃ; ᑖᒃᑯᐊᓗ ᔩᓱᓯᒧᐊᖅᐳᑦ, 
14ᑕᕝᕙ 12-ᑦ ᓂᕈᐊᖅᐰᑦ, ᓇᔪᖅᑎᒌᓐᓇᕈᒪᓪᓗᒋᑦ, ᑎᓕᔪᒪᓪᓗᒋᓪᓗ ᐊᔪᕆᖅᑐᐃᔭᖅᑐᖁᓪᓗᒋᑦ, 
15ᐱᔪᓐᓇᕐᖕᓂᖃᖁᓪᓗᒋᓪᓗ ᐊᓂᕐᖕᓂᖅᓗᖕᓂᒃ ᐊᓂᑎᑦᓯᓂᕐᖕᒥᒃ: 
16ᓮᒨᓂ ᔩᓱᓯᐅᑉ ᐊᑦᓯᖅᐹ ᐲᑦᑐᕉᓯᒥᒃ; 
17ᔧᒥᓯᑯᒡᓗ ᔪᐊᓇᓯᑯᒃ ᓄᑲᕇᒃ ᔨᐱᑎᐅᑉ ᐃᕐᖕᓂᖏᒃ, ᔩᓱᓯᐅᑉ ᐊᑎᖅᑖᖅᑎᓚᐅᖅᐰᒃ ᐳᐊᓂᒌᓯᓂᒃ, ᐃᒫᒃ ᑐᑭᓕᒃ, “ᑲᓪᓘᑉ ᐃᕐᖕᓂᖏᒃ”; 
18ᐋᓐᑐᕉᓗ, ᐱᓕᑉᐴᓯᓗ, ᐸᑎᐅᓗᒥᐅᓗ, ᒫᑎᐅᓯᓗ, ᑑᒪᓯᓗ, ᔧᒥᓯᓗ ᐊᐅᓪᐱᐊᓯᐅᑉ ᐃᕐᖕᓂᖓ, ᑖᑎᐅᓯᓗ, ᓮᒨᓂᓗ ᑬᓇᓂᐊᑦ,+ 
19ᔫᑕᓯᓗ ᐃᓯᑲᕆᐊᑦ, ᑖᓐᓇ ᔩᓱᓯᒥᒃ ᐱᔭᐅᒃᑬᓚᐅᖅᑐᖅ.
20ᑭᖑᓂᖓᒍᑦ ᔩᓱᓯ ᐊᖏᕐᕋᖅᐳᖅ; ᐃᓄᒐᓴᒡᔪᐊᓪᓗ ᐊᒻᒪ ᑲᑎᓕᕆᕗᑦ, ᐊᒡᓛᑦ ᔩᓱᓯ ᐃᓕᓐᓂᐊᖅᑎᖏᓪᓗ ᓂᕆᔪᓐᓇᕈᓐᓃᖅᐳᑦ. 
21ᔩᓱᓯᐅᓪᓕ ᐃᓚᖏᑦ ᓇᖕᒥᓂᖏᑦ ᑕᒪᑐᒥᖓ ᑐᓴᕋᒥᒃ, ᐅᐸᒍᑎᕗᑦ ᑕᕝᕙᓐᖓᑦ ᐊᓂᑎᑦᓱᒪᓪᓗᒍ, ᐃᓄᐃᑦ ᐅᖃᖃᑦᑕᓕᕐᖕᒪᑕ, “ᔩᓱᓯ ᐃᓱᒤᕈᑎᕗᖅ.”
22ᐱᖁᔭᓂᒡᓕ ᐃᓕᓮᔩᑦ ᐃᓚᖏᑦ ᔪᕉᓴᓚᒥᓐᖔᖅᓯᒪᔪᑦ ᐃᒫᒃ ᐅᖃᖅᐳᑦ, “ᔩᓱᓯᐅᓇ ᐱᐅᓪᔨᐹᐱᒥᒃ ᐃᓗᒻᒥᖅᑕᐅᓯᒪᔪᖅ, ᐊᓂᕐᖕᓂᖅᓗᐃᑦ ᐊᖓᔪᖅᑳᖓᓐᓂᒃ, ᑖᑦᓱᒪ ᐱᔪᓐᓇᖅᑎᑕᖓ ᑍᒤᑦᑐᓂᒃ ᐊᓂᕐᖕᓂᕐᖕᓂᒃ ᐊᓂᑎᑦᓯᔪᓐᓇᖅᑎᓪᓗᒍ.”
23ᔩᓱᓯᐅᓪᓕ ᐃᓄᐃᑦ ᕾᖁᕔᑦ, ᐊᑦᔨᐅᔪᒥᒡᓗ ᐅᖃᖅᕕᒋᓪᓗᒋᑦ, “ᖃᓄᖅᓕ ᓵᑖᓇᓯ ᐊᓂᑎᑦᓯᔪᓐᓇᖅᐹ ᓵᑖᓇᓯᒥᒃ? 
24ᓄᓇ ᐊᖓᔪᖅᑲᐅᕕᒃ ᐃᒻᒥᓄᑦ ᐊᕕᐅᑎᓗᓂ ᐊᑭᕋᖅᑐᓕᕈᓂ, ᑕᕝᕙ ᐊᖓᔪᖅᑲᐅᕕᒃ ᐊᓯᕈᖅᓗᓂ ᓄᖑᓐᓂᐊᖅᐳᖅ. 
25ᐃᓚᒌᑦ ᐃᒡᓗᒥᐅᖃᑎᒌᑦ ᐃᒻᒥᖕᓄᑦ ᐊᕕᐅᑎᓗᑎᒃ ᐊᑭᕋᖅᑐᓕᕈᑎᒃ ᑕᕝᕙ ᐃᒡᓗᒥᐅᖃᑎᒌᑦ ᐊᓯᕈᖅᓗᑎᒃ ᓄᖑᓐᓂᐊᖅᐳᑦ. 
26ᑍᒫᒃᑕᐅᖅ ᓵᑖᓇᓯ ᐃᒻᒥᓄᑦ ᐊᕕᒃᑐᖅᓗᓂ ᐊᑭᕋᖅᑐᓕᕈᓂ, ᐊᓯᕈᔪᐃᑦᑑᔪᓐᓇᓐᖏᓚᖅ, ᐊᓯᕈᖅᓗᓂᓕ ᓄᖑᒃᑲᔭᖅᐳᖅ.
27ᓇᓪᓕᐊᑦ ᓲᖑᔪᖅᔪᐊᑉ ᐃᒡᓗᖓᓄᑦ ᐃᑎᖅᓗᓂ ᐱᖁᑎᖏᓐᓂᒃ ᐊᖅᓵᖅᓯᔪᓐᓇᓐᖏᓚᖅ, ᑭᓯᐊᓂ ᓲᖑᔪᖅᔪᐊᖅ ᕿᓚᒃᓱᖄᖅᓗᒍ; ᑭᖑᕐᖓᒍᑦ ᐃᒡᓗᖓᑕ ᐱᖁᑎᖏᓐᓂᒃ ᐊᖅᓵᓕᕋᔭᖅᐹ.
28ᓱᓕᔪᒥᒃ ᐅᖃᐅᑎᕙᑦᓯ, ᐃᓄᐃᑦ ᐊᔪᖅᑐᓕᓂᓕᒫᒥᖕᓂᑦ ᒎᑎᒥᒡᓘᓐᓃᑦ ᐅᖃᕐᖕᓂᖅᓗᒃᓯᒪᒐᓗᐊᖅᐸᑕ ᐃᓱᒪᒋᔪᓐᓁᖅᕕᐅᔪᒫᖅᐳᑦ; 
29ᑭᓯᐊᓂᓕ ᓇᓪᓕᐊᑦ ᐅᖃᕐᖕᓂᖅᓘᑎᖃᖅᐸᑦ ᐊᓂᕐᖕᓂᕐᖕᒥᒃ ᐃᑦᔪᕐᖕᓁᑦᑐᒥᒃ ᑖᓐᓇ ᐃᓱᒪᒋᔪᓐᓁᖅᕕᐅᓂᐊᓐᖏᓚᖅ, ᐊᔪᖅᑐᓕᖕᒪᑦ ᐲᖅᑕᐅᔪᓐᓇᖏᑦᑐᒥᒃ ᐃᓱᖃᖏᑦᑐᒧᑦ.” 
30ᐃᓄᐃᑦ ᐃᓚᖏᑦ ᐅᖃᓚᐅᕐᖕᒪᑕ, “ᔩᓱᓯᐅᓇ ᐊᓂᕐᖕᓂᖅᓗᖕᒥᒃ ᐃᓗᒻᒥᖅᑕᐅᓯᒪᔪᖅ.”
31ᑕᕝᕙ ᔩᓱᓯᐅᑉ ᐊᓈᓇᖓ ᖃᑕᓐᖑᑎᖏᓪᓗ ᑕᕝᕗᓐᖓᖅᐳᑦ; ᐃᒡᓘᑉ ᓯᓚᑖᓂᓪᓗᑎᒃ ᔩᓱᓯ ᐅᖃᐅᑦᔭᐅᖁᕚᑦ, ᕾᖁᓪᓗᒍ. 
32ᐃᓄᒋᐊᒃᑐᓪᓕ ᔩᓱᓯᐅᑉ ᐊᕙᑖᓂ ᐃᒃᓯᕙᔪᑦ, ᔩᓱᓯᒧᑦ ᐅᖃᖅᐳᑦ, “ᐊᓈᓁᑦ ᖃᑕᓐᖑᑎᑎᓪᓗ ᓯᓚᒦᑉᐳᑦ, ᐃᓕᖕᓂᒃ ᕾᖁᔨᓪᓗᑎᒃ.”
33ᔩᓱᓯᐅᓪᓗ ᑭᐅᕔᑦ, “ᑭᓇ ᐊᓈᓇᒐ? ᑭᓇᒃᑯᓪᓘ ᖃᑕᓐᖑᑎᒃᑲ?” 
34ᐊᕙᑎᒥᓂᒃ ᐃᒃᓯᕙᔪᑦ ᐃᓄᐃᑦ ᑕᑯᓴᖅᓗᒋᑦ ᐅᖃᖅᐳᖅ, “ᑕᑯᒋᑦ ᐅᕝᕙᐅᑯᐊ ᐊᓈᓇᒃᑯᒃᑲ ᖃᑕᓐᖑᑎᒃᑲᓗ! 
35ᓇᓪᓕᐊᑦ ᒎᑎᐅᑉ ᐱᔪᒪᔭᖓᓂᒃ ᐊᑐᖅᑐᖅ ᑖᓐᓇ ᖃᑕᓐᖑᑎᒋᕙᕋ, ᓇᔭᒋᓪᓗᒍᓗ ᐊᓈᓇᒋᕙᕋ.”
