1ᐊᖓᔪᖅᑳᖅᔪᐊᖅ ᓂᐱᑯᓁᓴ ᓴᓇᑎᑦᓯᕗᖅ ᐃᓄᓐᖑᐊᒥᒃ ᒎᓗᒥᒃ, 90-ᓂᒃ ᐃᑎᒐᖕᓂᒃ ᐳᖅᑐᑎᒋᔪᒥᒃ ᐃᑎᒐᖕᓂᒡᓗ 9-ᓂᒃ ᓴᓂᒧᑐᑎᒋᔪᒥᒃ, ᐃᓕᓪᓗᒍᓗ ᓇᑎᕐᖕᓇᒧᑦ ᑑᕋᒥᒃ ᐊᑎᓕᖕᒧᑦ, ᐹᐱᓘᓂᐅᑉ ᐃᓚᖓᓄᑦ. 
2ᐊᖓᔪᖅᑳᖅᔪᐊᖅᓗ ᓂᐱᑯᓁᓴ ᕾᖁᔨᕗᖅ ᕿᑐᕐᖓᒥᓂᒃ ᑐᖓᓕᓕᒫᒥᓂᒃ, ᓄᓇᒥ ᐊᐅᓚᑦᓯᔨᓂᒃ, ᐅᓇᑕᖅᑐᒃᓮᑦ ᐊᖓᔪᖅᑳᖏᓐᓂᒃ, ᐃᖅᑲᖅᑐᐃᔨᓂᒃ, ᑮᓇᐅᔭᓕᕆᔨᓂᒃ, ᐃᓄᓕᕆᔨᓂᒃ, ᐳᓖᓯᓂᒃ, ᐹᐱᓘᓂᐅᓪᓗ ᐊᕕᒃᑐᖅᓯᒪᓂᖏᓐᓄᑦ ᐊᖓᔪᖅᑳᓂᒃ, ᑖᒃᑯᐊ ᐃᓚᐅᖁᓪᓗᒋᑦ ᐃᓄᓐᖑᐊᑉ ᓴᓇᔭᐅᑎᓯᒪᔭᒥ ᓴᖅᑭᑕᐅᓂᖓᓂ. 
3ᑕᕝᕙ ᐊᖓᔪᖅᑳᖅᔪᐊᑉ ᑐᖓᓕᖏᑦ, ᓄᓇᒥᓗ ᐊᐅᓚᑦᓯᔩᑦ, ᐅᓇᑕᖅᑐᒃᓮᓪᓗ ᐊᖓᔪᖅᑳᖏᑦ, ᐃᖅᑲᖅᑐᐃᔩᓪᓗ, ᑮᓇᐅᔭᓕᕆᔩᓪᓗ, ᐃᓄᓕᕆᔩᓪᓗ, ᐳᓖᓰᓪᓗ, ᐹᐱᓘᓂᐅᓪᓗ ᐊᕕᒃᑐᖅᓯᒪᓂᖏᑕ ᐊᐅᓚᑦᓯᔨᖏᑦ, ᑲᑎᕗᑦ ᐊᖓᔪᖅᑳᖅᔪᐊᑉ ᓂᐱᑯᓁᓴᐅᑉ ᐃᓄᓐᖑᐊᓕᐊᖓᑕ, ᓵᖓᓂ ᓇᖏᖅᓗᑎᒃ. 
4ᑐᓴᖅᑎᑦᓯᔨᓗ ᓂᐱᖅᑯᖅᑐᓪᓗᓂ ᓂᓪᓕᐊᕗᖅ, “ᐃᒫᒃ ᐱᖁᔭᐅᕗᓯ, ᐃᓕᑦᓯ ᐃᓅᔪᓯ, ᓇᑭᑐᐃᓐᓇᖅᓗ ᐱᓯᒪᔪᓯ, ᐅᖃᐅᓯᖃᑎᒌᖏᑦᑐᓯᓗ: 
5ᑐᓴᑐᐊᕈᑦᓯ ᑎᑦᑐᓚᐅᑏᑦ ᐊᑦᔨᒌᖏᑦᑐᑦ, ᓱᐴᒊᓪᓗ ᐊᑦᔨᒌᖏᑦᑐᑦ ᓄᖃᖅᓯᕋᓖᓪᓗ, ᑐᓴᕐᖕᓂᕋᐅᑏᓪᓗ ᓱᓇᑐᐃᓐᓁᑦ ᓂᓪᓕᖅᐸᑕ, ᐹᒻᒪᒃᑎᖅᑐᒃᓴᐅᕗᓯ ᑐᒃᓯᐊᖅᓗᓯᓗ ᐊᖓᔪᖅᑳᖅᔪᐊᑉ ᓂᐱᑯᓁᓴᐅᑉ ᓴᓇᔭᐅᑎᓯᒪᔭᖓᑕ ᐃᓄᓐᖑᐊᑉ ᒎᓘᑉ ᓵᖓᓂ. 
6ᓇᓪᓕᐊᑦ ᐹᒻᒪᒃᑎᖏᑦᑐᖅ ᑐᒃᓯᐊᕐᖕᓇᓂᓗ, ᑕᕝᕔᓐᓇᖅ ᐃᒋᑕᐅᓂᐊᖅᐳᖅ ᐃᑯᒪᒧᑦ ᐃᑯᐊᓚᔪᒧᑦ.” 
7ᑍᒤᒻᒪᑦ ᑖᒃᑯᐊ ᑐᓴᑐᐊᕋᒥᒃ ᑎᑦᑐᓚᐅᑏᑦ ᐊᑦᔨᒌᖏᑦᑐᑦ, ᓱᐴᒊᓪᓗ ᐊᑦᔨᒌᖏᑦᑐᑦ, ᓄᖃᖅᓯᕋᓖᓪᓗ, ᑐᓴᕐᖕᓂᕋᐅᑏᓪᓗ ᓱᓇᑐᐃᓐᓁᑦ, ᓂᓪᓕᖅᑎᑕᐅᖕᒪᑕ, ᐃᓄᐃᑦ ᓇᑭᑐᐃᓐᓇᖅ ᐱᓯᒪᔪᑦ, ᐅᖃᐅᓯᖃᑎᒌᖏᑦᑐᑦ, ᐹᒻᒪᒃᑎᖅᐳᑦ ᑐᒃᓯᐊᖅᓗᑎᒡᓗ ᐃᓄᓐᖑᐊᒧᑦ ᒎᓗᒧᑦ ᐊᖓᔪᖅᑳᖅᔪᐊᑉ ᓂᐱᑯᓁᓴᐅᑉ ᓴᓇᔭᐅᑎᓯᒪᔭᖓᓄᑦ.
8ᑍᑦᓱᒪᓂ ᑲᐅᓪᑎᐊᒥᐅᑦ ᓯᓚᑐᔪᖁᑎᖏᑕ ᐃᓚᖏᑦ ᕾᕗᑦ, ᔫᑎᓂᒡᓗ ᐊᑭᕋᖅᑐᖅᓗᑎᒃ. 
9ᐊᖓᔪᖅᑳᖅᔪᐊᒧᓪᓗ ᓂᐱᑯᓁᓴᒧᑦ ᐅᖃᖅᐳᑦ, “ᐊᖓᔪᖅᑳᖅᔪᐊᖅ, ᐃᓅᒋᑦ ᐃᓱᖃᖏᑦᑐᒧᑦ! 
10ᐃᕝᕕᑦ ᐊᖓᔪᖅᑳᖅᔪᐊᖅ ᒪᓕᒋᐊᓕᖕᒥᒃ ᓴᖅᑭᑎᑦᓯᓯᒪᒐᕕᑦ, ᓂᓪᓕᖅᐸᑕ ᑎᑦᑐᓚᐅᑏᑦ ᐊᑦᔨᒌᖏᑦᑐᑦ, ᓱᐴᒊᓪᓗ ᐊᑦᔨᒌᖏᑦᑐᑦ, ᓄᖃᖅᓯᕋᓖᓪᓗ ᐊᑦᔨᒌᖏᑦᑐᑦ ᑐᓴᕐᖕᓂᕋᐅᑏᓪᓗ ᓱᓇᑐᐃᓐᓁᑦ, ᑐᓴᖅᑐᓕᒫᑦ ᐹᒻᒪᒃᑎᖁᓪᓗᒋᑦ ᑐᒃᓯᐊᖅᓗᑎᒡᓗ ᐃᓄᓐᖑᐊᑉ ᒎᓘᑉ ᓵᖓᓂ. 
11ᓇᓪᓕᐊᓪᓗ ᐹᒻᒪᒃᑎᖏᑦᑐᖅ ᑐᒃᓯᐊᖏᓪᓗᓂᓗ, ᐃᒋᑕᐅᖁᓪᓗᒍ ᐃᒐᐅᑉ ᐃᓗᐊᓄᑦ ᐃᑯᐊᓚᔪᒧᑦ. 
12ᑕᕝᕙᓃᑦᑐᖃᕐᖕᒪᑦ ᔫᑎᓂᒃ, ᐹᐱᓘᓂᐅᑉ ᐊᕕᒃᑐᖅᓯᒪᓂᖏᓐᓄᑦ ᐊᖓᔪᖅᑲᐅᑎᑕᕐᖕᓂᒃ; ᓵᑐᕌᑭ, ᒥᓵᑭ, ᐊᐱᓐᑎᒎᓗ; ᐊᖓᔪᖅᑳᖅᔪᐊᖅ ᐃᓕᖕᓂᒃ ᑖᒃᑯᐊ ᓈᓚᓐᖏᓚᑦ, ᐃᕝᕕᓪᓗ ᒎᑎᖏᓐᓂᒃ ᐱᔨᑦᓯᕈᒪᓇᑎᒃ, ᑐᒃᓯᐊᖅᕕᖃᕈᒪᖏᒻᒪᑕ ᐃᓄᓐᖑᐊᒥᒃ ᓴᓇᔭᐅᑎᓚᐅᖅᑕᕐᖕᓂᒃ.”
13ᓂᐱᑯᓁᓴ ᓂᓐᖓᒃᑐᐊᓘᒐᒥ, ᓵᑐᕌᑭ, ᒥᓵᑭᓗ, ᐊᐱᓐᑎᒎᓗ, ᕾᑕᐅᖁᕔᑦ. ᑖᒃᑯᐊᓗ ᐊᖓᔪᖅᑳᖅᔪᐊᑉ ᓵᖓᓄᑦ ᐱᑎᑕᐅᕗᑦ. 
14ᓂᐱᑯᓁᓴᐅᓪᓗ ᐅᖃᐅᑎᕔᑦ, “ᓵᑐᕌᑭ, ᒥᓵᑭ, ᐊᐱᓐᑎᒎ, ᓱᓕᕚ? ᒎᑎᒃᑲᒎᖅ ᐱᔨᑦᓯᕈᒪᖏᓐᓇᑦᓯᐅᒃ, ᐃᓄᓐᖑᐊᖅᓗ ᒎᓗ ᓴᓇᔭᐅᑎᓚᐅᖅᑕᕋ ᑐᒃᓯᐊᖅᕕᒋᔪᒪᖏᓐᓇᑦᓯᐅᒃ? 
15ᑎᑦᑐᓚᐅᑏᑦ ᐊᑦᔨᒌᖏᑦᑐᑦ, ᓱᐴᒊᓪᓗ ᐊᑦᔨᒌᖏᑦᑐᑦ, ᓄᖃᖅᑎᓖᓪᓗ ᐊᑦᔨᒌᖏᑦᑐᑦ, ᑐᓴᕐᖕᓂᕋᐅᑏᓪᓗ ᓱᓇᑐᐃᓐᓁᑦ, ᓂᓪᓕᖅᑎᑕᐅᔪᑦ ᑐᓴᕈᑦᓯᐅᒃ, ᐹᒻᒪᒃᑎᕐᖕᓂᐊᕈᑦᓯ ᑐᒃᓯᐊᖅᓗᓯᓗ ᐃᓄᓐᖑᐊᒧᑦ ᓴᓇᔭᐅᑎᓚᐅᖅᑕᓐᓄᑦ ᑍᒫᒃ ᓈᒻᒪᒃᐳᖅ: ᑖᑦᓱᒧᖓᓕ ᑐᒃᓯᐊᕐᖕᓂᐊᖏᒍᑦᓯ, ᐃᒋᑕᐅᓂᐊᖅᐳᓯ ᐃᒐᐅᑉ ᐃᑯᐊᓚᔫᑉ ᐃᓗᐊᓄᑦ. ᑭᓇᐅᓪᓗ ᒎᑎᐅᑉ ᓴᐳᑎᔪᓐᓇᖅᐹᓯ ᐊᒡᒐᓐᓂᑦ?”
16ᑕᕝᕙ ᓵᑐᕌᑭ, ᒥᓵᑭᓗ, ᐊᐱᓐᑎᒎᓗ ᐊᖓᔪᖅᑳᖅᔪᐊᕐᖕᒧᑦ ᑭᐅᕗᑦ, “ᓂᐱᑯᓁᓵ, ᐅᕙᑦᑎᓐᓂᒃ ᓵᖕᓂ ᓇᖕᒥᓂᑦᑎᓐᓂᒃ ᓴᐳᑎᓇᓱᐊᕆᐊᖃᓐᖏᓚᒍᑦ. 
17ᐃᒐᐅᑉ ᐃᑯᒪᔫᑉ ᐃᓗᐊᓄᑦ ᐃᒋᑕᐅᒍᑦᑕ, ᒎᑎᐅᑉ ᐱᔨᑦᓯᖅᑕᑦᑕ, ᓴᐳᑎᓂᐊᖅᐹᑎᒍᑦ ᑕᕝᕙᓐᖓᑦ, ᐃᕝᕕᓪᓗ ᐊᖓᔪᖅᑳᖅᔪᐊᖅ ᐱᔪᓐᓇᕐᖕᓂᕐᖕᓂᑦ ᓴᐳᑎᓂᐊᕆᕚᑎᒍᑦ. 
18ᓴᐳᑎᖏᒃᑲᓗᐊᖅᐸᑎᒍᑦ, ᐊᖓᔪᖅᑳᖅᔪᐊᖅ, ᖃᐅᔨᒪᖁᕙᑦᑎᒋᑦ, ᒎᑎᑎᑦ ᐱᔨᑦᓯᕈᒪᖏᓐᓇᑦᑎᒍ, ᐃᓄᓐᖑᐊᖅᓗ ᒎᓗ ᓴᓇᔭᐅᑎᓚᐅᖅᑍᑦ ᑐᒃᓯᐊᖅᕕᒋᔪᒪᓐᖏᓚᕗᑦ.”
19ᓂᐱᑯᓁᓴᓕ ᓂᓐᖓᒃᑐᒻᒪᕆᐊᓘᒐᒥ, ᓵᑐᕌᑭᒧᑦ, ᒥᓵᑭᒧᓪᓗ, ᐊᐱᓐᑎᒎᒧᓪᓗ, ᑮᓇᖓ ᐊᓯᑦᔨᖅᐳᖅ ᑖᒃᑯᓄᖓ: ᐱᖁᔨᕗᖅ ᐃᒐᐅᑉ ᐃᑯᒪᖓ ᐃᑯᐊᓪᓚᒃᑎᑕᐅᖁᓪᓗᒍ ᐆᓇᕐᖕᓂᕆᕙᒃᑕᖓᓂᑦ 7-ᐃᖅᑑᑎᓪᓗᐊᖓᓂᒃ ᐆᓇᕐᖕᓂᖅᓴᐅᓕᖁᓪᓗᒍ. 
20ᐱᖁᔨᓪᓗᓂᓗ ᐅᓇᑕᖅᑐᒃᓴᖁᑎᒥ ᓴᓐᖏᓂᖅᐹᖏᓐᓂᒃ ᐊᑦᑐᖏᖅᓱᐃᖁᓪᓗᒋ ᓵᑐᕌᑭᒥᒃ ᒥᓵᑭᒥᒃ, ᐊᐱᓐᑎᒎᒥᒡᓗ, ᐃᒋᓪᓗᒋᓗ ᐃᒐᒧᑦ ᐃᑯᐊᓚᔪᐊᓗᖕᒧᑦ. 
21ᑖᒃᑯᐊ ᐊᖑᑎᑦ ᐊᓐᓄᕌᖅᓯᒪᓪᓗᑎᒃ, ᖃᖅᓕᒃᓯᒪᓪᓗᑎᒡᓗ, ᓇᓴᖅᓯᒪᓪᓗᑎᒡᓗ, ᐊᓯᖏᓐᓂᒡᓗ ᐊᑐᖅᓗᑎᒃ ᕿᓚᒃᓱᖅᑕᐅᕗᑦ, ᐃᒋᑕᐅᓪᓗᑎᒡᓗ ᐃᒐᒧᑦ ᐃᑯᐊᓚᔪᖅᔪᐊᒧᑦ. 
22ᐊᖓᔪᖅᑳᖅᔪᐊᑉ ᑕᕝᕙᑲᐅᑎᒋ ᐱᖁᔨᓪᓚᕆᖕᓂᖓᓄᑦ ᐃᒐᐅᓪᓗ ᐆᓇᓗᐊᓕᕐᖕᓂᖓᓄᑦ, ᐅᓇᑕᖅᑐᒃᓮᑦ ᑕᕝᕗᖓᐅᑦᔨᔪᑦ ᓵᑐᕌᑭᒥᒃ ᒥᓵᑭᒥᒡᓗ ᐊᐱᓐᑎᒎᒥᒡᓗ, ᐃᑯᒪᐅᑉ ᐊᓂᓪᓚᖃᑦᑕᕐᖕᓂᖓᓄᑦ ᐆᓪᓗᑎᒃ ᑐᖁᕗᑦ. 
23ᐊᖑᑎᓪᓕ ᑖᒃᑯᐊ ᐱᖓᓱᑦ ᓵᑐᕌᑭ, ᒥᓵᑭᓗ, ᐊᐱᓐᑎᒎᓗ ᐊᑦᑐᖏᖅᓱᖅᓯᒪᓪᓗᑎᒃ ᑲᑕᒃᐳᑦ ᐃᑯᒪᔪᖅᔪᐊᑉ ᕿᑎᖓᓄᑦ.
24ᑕᕝᕙ ᐊᖓᔪᖅᑳᖅᔪᐊᖅ ᓂᐱᑯᓁᓴ ᑐᐊᕕᖅᓗᓂ ᓂᑯᕕᑉᐳᖅ, ᑕᑕᒥᓯᒪᓪᓗᓂᓗ ᐃᑲᔪᖅᑎᒥᓄᑦ ᐅᖃᖅᐳᖅ, “ᐃᑯᒪᒧᑦ ᐃᒋᑦᓯᖅᑲᐅᓐᖏᓚᒎᑦ? ᐊᑦᑐᖏᖅᓱᖅᓯᒪᔪᓂᒃ ᐊᖑᑎᓂᒃ ᐱᖓᓱᓂᒃ?” ᑖᒃᑯᐊ ᑭᐅᕗᑦ, “ᐊᖓᔪᖅᑳᖅᔪᐊᖅ, ᑍᒫᒃ ᐱᖅᑲᐅᕗᒍᑦ.”
25ᐊᖓᔪᖅᑳᖅᔪᐊᖅ ᐅᖃᖅᐳᖅ, “ᑕᑯᒋᑦ! ᑕᑯᕗᖓ ᐊᖑᑎᓂᒃ ᓯᑕᒪᓂᒃ, ᐃᑯᒪᐅᑉ ᐃᓗᐊᓂ ᐱᓱᑲᑕᒃᑐᓂᒃ ᖃᓄᐃᖏᑦᑐᓂᒃ; ᓯᑕᒪᖓᓪᓗ ᒎᑎᑦ ᐃᕐᖕᓂᖓᑐᑦ ᑕᐅᑦᑐᖃᖅᐳᖅ.”
26ᓂᐱᑯᓁᓴᓕ ᐃᒐᐅᑉ ᐃᑯᐊᓚᔫᑉ ᐹᖓ ᖃᒡᓕᓪᓗᓂᐅᒃ ᕾᒐᓛᖅᐳᖅ ᐅᖃᖅᓗᓂ, “ᓵᑐᕌᑭ, ᒥᓵᑭ, ᐊᐱᓐᑎᒎ, ᒎᑎᐅᑉ ᖁᑦᓯᖕᓂᖅᐹᑉ ᐱᔨᖏᑦ, ᐊᓂᓕᕆᑦᓯ! ᕾᓗᓯᓗ!” ᑕᕝᕙ ᓵᑐᕌᑭ ᒥᓵᑭ ᐊᐱᓐᑎᒎᓗ ᐃᑯᒪᒥᑦ ᐊᓂᕗᑦ. 
27ᐊᖓᔪᖅᑳᖅᔪᐊᑉ ᑐᖓᓕᖏᑦ, ᓄᓇᒥᓗ ᐊᐅᓚᑦᓯᔩᑦ, ᐊᖓᔪᖅᑳᖅᔪᐊᓪᓗ ᐃᑲᔪᖅᑎᖏᑦ ᑲᑎᒪᔪᑦ ᑕᕝᕗᖓ ᑲᑎᕗᑦ ᑖᒃᑯᓄᖓ. ᑕᑯᓪᓗᑎᒃᓗ ᑎᒥᖏᑦ ᐃᑭᓯᒪᖏᒻᒪᑕ, ᓄᔭᖏᓪᓘᓐᓃᑦ ᐃᑭᓯᒪᔪᖃᓐᖏᓚᑦ, ᐊᓐᓄᕌᖏᓪᓗ ᐃᑭᓯᒪᓇᑎᒃ, ᐳᔪᖅᓱᓐᓂᓐᓇᑎᒡᓘᓐᓃᑦ.
28ᑕᕝᕙ ᓂᐱᑯᓁᓴ ᐅᖃᖅᐳᖅ, “ᓵᑐᕌᑭᐅᑉ ᒥᓵᑭᐅᓪᓗ ᐊᐱᓐᑎᒎᓪᓗ, ᒎᑎᖓᑦ ᓂᖅᑐᖅᑕᐅᓕ, ᐂᖏᓕᖁᑎᓂ ᑎᓕᖕᒪᒍ ᐱᔨᓂᓗ ᓴᐳᑎᓪᓗᒋᑦ, ᑖᑦᓱᒥᖓ ᑕᑎᖃᕐᖕᒪᑕ, ᐊᖓᔪᖅᑳᖅᔪᐊᑉ ᐱᖁᔨᓂᖓ ᐊᑐᕐᖕᓇᒍ ᑎᒥᑎᒃ ᐊᓐᓂᕆᓇᒋᑦ, ᓇᖕᒥᓂᖅ ᒎᑎᑎᒃ ᐱᔨᑦᓯᕈᒪᓪᓗᒍ, ᐊᓯᖏᓐᓂᒃ ᐱᔨᑦᓯᕈᒪᓇᑎᒃ ᑐᒃᓯᐊᖅᕕᖃᕈᒪᓇᑎᒡᓗ.
29ᑍᒤᒻᒪᑦ ᐱᖁᔭᓕᐅᓕᖅᐳᖓ ᐃᓄᐃᑦ ᓇᑭᑐᐃᓐᓇᖅ ᐱᓯᒪᔪᑦ ᐅᖃᐅᓯᖃᑎᒌᖏᑦᑐᓪᓗ, ᓇᓪᓕᐊᓐᓂᒃ ᐊᑭᕋᖅᑐᕐᖕᓂᕐᖕᒥᒃ ᐅᖃᖅᑐᖃᖅᐸᑦ, ᓵᑐᕌᑭᐅᑉ ᒥᓵᑭᐅᓪᓗ ᐊᐱᓐᑎᒎᓪᓗ ᒎᑎᖓᓐᓄᑦ, ᑍᒤᓕᐅᖅᑑᑉ ᑎᒥᖓ ᐊᕕᒃᑐᖅᑕᐅᔪᒃᓴᐅᕗᖅ ᐃᒡᓗᖓᓗ ᓯᖁᒥᑕᐅᓗᓂ ᓴᓂᑐᐃᓐᓇᐅᓕᖅᓗᓂ: ᒎᑎᑕᖃᖏᒻᒪᑦ ᐊᓯᐊᓂᒃ ᑍᒫᒃ ᓴᐳᑦᔨᔪᓐᓇᖅᑎᒋᔪᒥᒃ.”
30ᐊᖓᔪᖅᑳᖅᔪᐊᑉ ᓵᑐᕌᑭ ᒥᓵᑭᓗ, ᐊᐱᓐᑎᒎᓗ ᐊᖓᔪᖅᑳᓐᖑᖅᑎᒃᑲᓐᓂᖅᐰᑦ ᐹᐱᓘᓂᒥ ᓄᓇᒥ.
