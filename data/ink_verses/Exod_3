1ᐅᓪᓗᓪᓕ ᐃᓚᖓᓐᓂ ᒨᓯᓯ ᑲᒪᑎᓪᓗᒍ ᓴᑭᒥ ᔨᑐᕉᑉ ᓰᐱᖁᑎᖏᓐᓂᒃ ᑖᑦᓱᒪ ᑐᓂᕐᕈᓯᖅᑎᑦᓯᔨᐅᔫᑉ ᒥᑎᐊᓂᒥ, ᓰᐱᖁᑎᖏᑦ ᓄᓇᖃᖅᕕᐅᖏᑦᑐᒃᑯᑦ ᓯᐅᕌᓗᒃᑯᑦ ᐃᑳᕈᑎᓪᓗᓂᒋᑦ ᖃᖅᑳᓗᖕᒧᐊᖅᐳᖅ ᐃᑦᔪᕐᖕᓁᓐᓂᕋᖅᑕᐅᔪᒧᑦ ᕼᐆᕆᑉᒥᒃ ᐊᑎᓕᖕᒧᑦ, ᒎᑎᐅᑉ ᖃᖅᑲᖁᑎᖓᓄᑦ. 
2ᑕᕝᕙᓂᓗ ᐊᑕᓂᐅᑉ ᐂᖏᓖᖓᑕ ᓴᖅᑭᕝᕕᒋᕚ ᐃᑯᐊᓚᔪᑎᑐᑦ ᐅᖅᐱᒊᑦ ᕿᑎᖓᓐᓂᑦ. ᒨᓯᓯᐅᓪᓗ ᐅᖅᐱᒊᑦ ᐃᑯᐊᓚᔪᑦ ᑕᐅᑐᒃᑲᓗᐊᖅᐰᑦ ᐃᑭᑉᐸᓕᐊᖏᑦᑐᑦ. 
3ᒨᓯᓯᓗ ᐃᓱᒪᓕᖅᐳᖅ, ᖃᓄᐃᒻᒪᑦ ᐅᖅᐱᒊᑦ ᐃᑭᑉᐸᓪᓕᐊᓐᖏᓚᑦ ᖃᒡᓕᑲᓐᓂᖅᓗᒋᑦ ᑕᑯᓚᐅᕐᓚᒃᑲ.
4ᐊᑕᓂᐅᓪᓗ ᒨᓯᓯ ᑕᑯᒐᒥᐅᑉ ᖃᒡᓕᕙᓪᓕᐊᔪᖅ, ᒎᑎᐅᑉ ᐅᖃᐅᑎᕚ ᐅᖅᐱᒊᑦ ᕿᑎᖓᓐᓂᖔᖅᓗᓂ, “ᒨᓯᓯ, ᒨᓯᓯ!”
5ᒎᑎᐅᓪᓗ ᐅᖃᐅᑎᕚ, “ᖃᒡᓕᒃᑲᓐᓂᖅᑍᓕᒋᑦ ᐃᑎᒐᒍᑏᒃᑭᒃ ᐲᒃᑭᒃ ᓄᓇ ᑐᓪᓕᕋᖅᑍᑦ ᐃᑦᔪᕐᖕᓁᑦᑑᖕᒪᑦ. 
6ᓯᕗᓕᑦᓯ ᒎᑎᒋᕚᖓ; ᐂᕝᕙᕋᕼᐋᒻ, ᐂᓴᑭᐅᑉ, ᔧᑰᓪᓗ ᒎᑎᒋᕚᖓ.” ᒨᓯᓯᐅᑉ ᑮᓇᓂ ᒪᑐᕚ ᒎᑎᒥᒃ ᑕᐅᑐᒋᐊᒃᓴᖅ ᓯᕘᕋᒐᒥ.
7ᐊᑕᓂᖅᓗ ᐅᖃᖅᐳᖅ, “ᑕᑯᓯᒪᒐᒪ ᐃᓄᖁᑎᒪ ᐃᓖᔭᕆᔭᐅᓂᖏᓐᓂᒃ ᐃᑦᔨᑉᑎᒥ, ᓴᐳᑎᔭᐅᔪᒪᓂᖏᑦ ᐃᓖᔭᖅᓱᐃᔨᒋᔭᒥᖕᓂᑦ ᑐᓴᕋᒃᑭᑦ, ᐃᓗᖏᖅᓱᕐᖕᓂᖏᑦ ᖃᐅᔨᒪᑦᓯᐊᖅᐸᒃᑲ. 
8ᑕᒪᐅᓐᖓᖅᓯᒪᕗᖓ ᓴᐳᑎᔭᖅᑐᕈᒪᓪᓗᒋᑦ ᐃᑦᔨᑉᑎᒥᐅᓂᑦ, ᑕᕝᕙᓐᖓᓪᓗ ᐊᐅᓪᓚᕈᑎᔭᖅᑐᖅᓗᒋᑦ ᓄᓇᒧᑦ ᓄᓇᑦᓯᐊᕙᐅᔪᒧᑦ ᐊᔪᖅᓴᕐᖕᓇᖏᑦᑐᒧᓪᓗ ᓈᒪᔪᒧᑦ, ᑖᒃᑯᐊ ᑬᓇᓂᒥᐅᑦ, ᕼᐃᑍᑎᒥᐅᓪᓗ, ᐊᒧᕅᑎᒥᐅᓪᓗ, ᐱᕆᔧᑎᒥᐅᓪᓗ, ᕼᐃᕔᑎᒥᐅᓪᓗ ᔨᐳᓮᑎᒥᐅᓪᓗ ᒫᓐᓇ ᓄᓇᖃᖅᕕᖏᔭᖓᓐᓂ. 
9ᐄᓴᕅᓕᒥᐅᑦ ᕿᓄᓂᖏᑦ ᑐᓴᖅᓯᒪᕙᒃᑲ, ᖃᐅᔨᓪᓗᖓᓗ ᐃᑦᔨᑉᑎᒥᐅᑦ ᐊᒃᓱᕈᖅᑎᑦᓯᓂᖏᓐᓂᒃ ᑖᒃᑯᓂᖓ. 
10ᑎᓕᔪᒪᓕᖅᐸᒋᑦ ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᓄᑦ ᐃᓄᖁᑎᒃᑲ ᐄᓴᕅᓕᐅᑉ ᑭᖑᕚᖏᑦ ᐊᐅᓪᓚᖅᑎᑕᐅᖁᓪᓗᒋᑦ ᓄᓇᖁᑎᖓᓐᓂᑦ.”
11ᒨᓯᓯᓕ ᒎᑎᒧᑦ ᐅᖃᖅᐳᖅ, “ᐃᓄᑐᐃᓐᓇᕈᓘᔪᖓᓕ ᖃᓄᖅᓕ ᐊᖓᔪᖅᑳᖅᔪᐊᒨᕈᓐᓇᕐᖕᓂᐊᕋᒪ ᐄᓴᕅᓕᒥᐅᓪᓗ ᐃᑦᔨᑉᑎᒥᑦ ᐊᐅᓪᓚᖅᑎᓪᓗᒌᑦ?”
12ᒎᑎᐅᓪᓗ ᑭᐅᕙ, “ᐱᖃᑎᒋᓂᐊᖅᐸᒋᑦ, ᐃᓄᐃᓪᓗ ᐃᑦᔨᑉᑎᒥᑦ ᐊᐅᓪᓚᕈᑎᒍᕕᒋᑦ ᑕᕝᕙᓂ ᖃᖅᑲᒥ ᑐᒃᓯᐊᖅᕕᒋᔪᒫᖅᐸᕐᖕᒪ; ᑖᓐᓇ ᓇᓗᓁᒃᑯᑕᐅᓛᕐᖕᒪᑦ ᐅᕙᓐᓄᑦ ᑎᓕᔭᐅᓯᒪᒐᕕᑦ.”
13ᑕᕝᕙ ᒨᓯᓯ ᑭᐅᕗᖅ, “ᐄᓴᕅᓕᒥᐅᓄᐊᕈᒪᓕ ᐅᖃᖅᓗᖓᓗ, ᓯᕗᓪᓕᓯ ᒎᑎᖓᑦᑕ ᑎᓕᖕᒪᖓ ᐃᓕᑦᓯᓐᓄᑦ, ᐊᐱᕆᓂᐊᕐᖕᒪᑕ ᐅᕙᓐᓂᒃ ᖃᓄᖅ ᐊᑎᖃᖅᐹ? ᑍᒤᓕᔭᐅᒍᒪ ᖃᓄᖅᓕ ᑭᐅᒐᔭᖅᐸᒃᑲ?”
14ᒎᑎ ᒨᓯᓯᒧᑦ ᐅᖃᖅᐳᖅ, “ᐅᕙᖓᐅᕗᖓ ᐊᓯᖃᖏᑦᑐᖅ; ᑍᒫᒃ ᐄᓴᕅᓕᒥᐅᑦ ᐅᖃᐅᑎᓂᐊᖅᐸᑎᑦ ᑖᑦᓱᒪ ᑍᔭᐅᔫᑉ ᐅᕙᖓᐅᔪᒥᒃ ᑖᑦᓱᒪ ᑎᓕᕚᖓ ᐃᓕᑦᓯᓐᓄᑦ.” 
15ᒎᑎᓗ ᐅᖃᕆᕗᖅ ᒨᓯᓯᒧᑦ, “ᐄᓴᕅᓕᒥᐅᑦ ᐅᖃᐅᑎᒃᑭᑦ, ᐅᕙᖓ ᐊᑕᓂᖅ ᓯᕗᓪᓕᖏᑦᑕ ᒎᑎᖓᑦ; ᐂᕝᕙᕋᕼᐋᒻ, ᐂᓴᑭᐅᑉ, ᔧᑰᓪᓗ ᒎᑎᖓᑕ ᑎᓕᕚᑎᑦ ᑍᒃᑯᓄᖓ ᑍᒪᓐᓇ ᐊᑎᕾᓐᓇᕐᖕᓂᐊᖅᐳᖓ ᐃᓱᖃᖏᑦᑐᒧᑦ, ᑍᒫᒃ ᑕᕝᕙ ᑭᖑᕚᑦᓯ ᑍᖃᑦᑕᕆᐊᖃᓛᖅᐹᖓ. 
16ᐊᑏ ᐄᓴᕅᓕᒥᐅᑦ ᐊᖓᔪᖅᑳᖏᑦ ᑲᑎᒪᑎᑦᓴᖅᑐᓚᐅᒃᑭᑦ ᐅᖃᐅᑎᓗᒋᓪᓗ, ᐅᕙᖓ ᐊᑕᓂᖅ ᓯᕗᓕᖏᑦᑕ ᒎᑎᖓᑦ; ᐂᕝᕙᕋᕼᐋᒻ, ᐂᓴᑭᐅᑉ, ᔧᑰᓪᓗ ᒎᑎᖓ ᓴᖅᑭᓚᐅᕐᖕᓂᕋᖅᓗᖑ ᐃᓕᖕᓄᑦ. ᐅᖃᐅᑎᓗᒋᓪᓗ ᑎᑭᕝᕕᒋᕙᒃᑲ ᖃᐅᔨᓪᓗᖓᓗ ᐃᑦᔨᑉᑎᒥᐅᓄᑦ ᖃᓄᐃᓕᐅᖅᑕᐅᓂᖏᓐᓂᒃ. 
17ᐃᑦᔨᑉᑎᒥᑦ ᐊᐅᓪᓚᖅᑎᑦᓱᒪᓕᕋᒃᑭᑦ ᐃᓖᔭᕆᔭᐅᕕᒋᔭᖓᓐᓂᑦ ᓄᓇᒧᓪᓗ ᐊᔪᖅᓴᕐᖕᓇᖏᑦᑐᒧᓐᖓᐅᑎᓗᒋᑦ, ᑖᓐᓇ ᓄᓇᒋᔭᐅᔪᖅ; ᑬᓇᓂᒥᐅᓄᑦ, ᕼᐃᑍᑎᒥᐅᓄᑦ, ᐊᒧᕅᑎᒥᐅᓄᑦ, ᐱᕆᔧᑎᒥᐅᓄᑦ, ᕼᐃᕔᑎᒥᐅᓄᓪᓗ, ᔨᐳᓮᑎᒥᐅᓄᓪᓗ.
18ᐃᓄᖁᑎᒃᑲᓗ ᓈᓚᖕᓂᐊᖅᐳᑦ ᐅᖃᐅᓯᕆᔭᓐᓂᒃ ᐄᓴᕅᓕᒥᐅᓪᓗ ᐊᖓᔪᖅᑳᖏᑦ ᐱᖃᑎᒋᓗᒋᑦ ᐃᑦᔨᑉᑎᒥᐅᑦ ᐊᖓᔪᖅᑳᖅᔪᐊᖓᓐᓄ ᐂᓂᐊᖅᐳᓯ, ᐅᖃᐅᑎᓗᒍᓗ, ᐊᑕᓂᖅ ᐄᑉᕉᒥᐅᑦ ᒎᑎᖓᑦᑕ ᓴᖅᑭᕝᕕᒋᓯᒪᖕᒪᑎᒍᑦ ᐊᐅᓪᓚᕈᓐᓇᖅᑎᑎᒍᑦ ᐃᖏᕐᕋᔭᕆᐊᖃᕋᑦᑕ ᐅᓪᓗᓂᒃ ᐱᖓᓱᓂᒃ ᐃᓄᖃᖏᑦᑐᒧᑦ ᑐᓂᕐᕈᓯᕆᐊᖅᑐᖅᓗᑕ ᐊᑕᓂᕐᖕᒧᑦ ᒎᑎᑦᑎᓐᓄᑦ. 
19ᖃᐅᔨᒪᔪᖓ ᐃᑦᔨᑉᑎᒥᐅᑉ ᐊᖓᔪᖅᑳᖅᔪᐊᖓᑦᑕ ᐊᐅᓪᓚᖅᑎᑦᔮᓐᖏᑖᓯ ᐱᕕᒃᓮᕈᑎᓚᐅᖅᑳᖏᓐᓂᕐᖕᒥᓂ. 
20ᐱᔪᓐᓇᕐᖕᓂᓐᓄᓪᓕ ᐱᓇᓱᐊᕐᖕᓂᐊᖅᐳᖓ ᐃᑦᔨᑉᑎᒥᐅᑦ ᐋᖅᑭᒋᐊᖅᓗᒋᑦ ᐱᔪᒥᓇᖏᑦᑐᐊᓗᖕᓂᒃ ᐱᓂᐊᖅᕕᒋᓗᒋᑦ ᑭᖑᓂᖓᒍᓪᓕ ᐊᐅᓪᓚᖅᑎᓐᓂᐊᖅᐹᓯ.
21ᐃᑦᔨᑉᑎᒥᐅᑦ ᖁᕕᐊᓲᑎᖃᖅᑎᓐᓂᐊᖅᐸᒃᑲ ᐃᓕᑦᓯᓐᓂᒃ ᐃᓄᖁᑎᒃᑲ ᐊᐅᓪᓚᖅᐸᑕ ᐱᒃᓴᖃᖁᓪᓗᒋᑦ. 
22ᐄᓴᕅᓕᒥᐅᑦ ᐊᕐᖕᓇᖁᑎᓕᒫᖏᑦ ᓯᓚᖅᑲᑎᒥᖕᓄᑦ ᐃᑦᔨᑉᑎᒥᐅᓄᑦ ᐅᕝᕙᓘᓐᓃᑦ ᐃᑦᔨᑉᑎᒥᐅᑕᕐᖕᒥᒃ ᐊᕐᖕᓇᐅᖃᑎᖃᕈᓂ ᐃᒡᓗᒥᓂ ᑐᒃᓯᕋᖅᕕᒋᔭᒃᓴᕆᕚ ᐊᓐᓄᕌᓂᒃ, ᒎᓗᒥᒃ, ᓯᐅᓪᕕᕆᒥᒡᓘᓐᓃᑦ. ᐄᓴᕅᓕᒥᐅᓪᓗ ᐃᕐᖕᓂᕐᖕᒥᖕᓄᑦ ᐸᓂᖕᒥᖕᓄᓪᓗ ᑕᒪᒃᑯᐊ ᐊᒡᔭᖅᑕᐅᑎᑕᒃᓴᕆᕔᑦ ᐃᑦᔨᑉᑎᒥᐅᑦ ᐊᔪᖅᓴᖏᑦᔪᑎᖏᓐᓂᒃ ᐊᐅᓪᓚᕈᑦᔨᖁᓪᓗᒋᑦ.”
