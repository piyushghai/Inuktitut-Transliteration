1ᐊᑕᓂᐅᓪᓗ ᒨᓯᓯ ᐅᖃᖅᕕᒋᕚ, ᐅᖃᖅᓗᓂ: 
2“ᒪᕐᕉᖕᓂᒃ ᑎᑦᑐᓚᐅᑏᖕᓂᒃ ᓴᓇᓚᐅᕆᑦ ᐱᒋᓂᐊᖅᑕᕐᖕᓂᒃ; ᓴᓇᓯᒪᔭᕆᐊᖃᖅᐴᒃ ᑲᓱᐊᖅᓯᒪᓗᑎᒃ; ᐊᑐᕆᐊᖃᖅᐹᒃᑭᒃ ᐃᓄᒋᐊᖅᑐᖅᔪᐊᓂᒃ ᕾᖁᔨᑦᔪᑎᒋᓗᒋᒃ ᑕᖕᒫᖅᓯᒪᔪᓪᓗ ᓱᒋᐊᖃᕐᖕᒪᖔᑕ ᓇᓗᓁᖅᓯᑦᔪᑎᒋᓗᒋᒃ. 
3ᑕᒪᕐᖕᒥᒃ ᓂᓪᓕᖅᑎᑕᐅᒃᐸᑎᒃ, ᐃᓄᒋᐊᒃᑐᖅᔪᐊᑦ ᑕᕝᕙ ᓵᖕᓂ ᑲᑎᔭᕆᐊᖃᖅᐳᑦ ᑐᐱᖅᔪᐊᑉ ᑲᑎᒪᕕᐅᑉ ᐃᑎᖅᑕᖅᕕᖓᓂ. 
4ᐊᑕᐅᓯᖅᓕ ᓂᓪᓕᖅᑎᑕᐅᒃᐸᑦ, ᑕᕝᕙ ᓯᕗᓕᖅᑎᑦ ᑭᓯᒥ, ᐄᓴᕅᓕᐅᑉ ᑭᖑᕚᖏᑕ ᓯᕗᓕᖅᑎᖏᑦ ᓵᖕᓂ ᑲᑎᔭᕆᐊᖃᖅᐳᑦ. 
5ᐃᖏᕐᕋᖁᔨᓂᕐᖕᒧᑦ ᓂᓪᓕᐊᑎᑦᓯᒍᕕᑦ, ᓯᕿᓂᐅᑉ ᓄᐃᕕᐊᓂᑦ ᑕᖕᒫᖅᓯᒪᔪᑦ ᑕᕝᕙ ᐃᖏᕐᕋᓯᔭᕆᐊᖃᓕᖅᐳᑦ. 
6ᐃᖏᕐᕋᖁᔨᓂᕐᖕᒧᑦ ᓂᓪᓕᖅᑎᑦᓯᒃᑲᓐᓂᕈᕕᑦ, ᓂᒋᕐᖕᒥ ᑕᖕᒫᖅᓯᒪᔪᑦ ᑕᕝᕙ ᐃᖏᕐᕋᓯᔭᕆᐊᖃᓕᖅᐳᑦ, ᑍᒃᑯᐊᓗ ᓂᓪᓕᖅᑎᑦᓯᔭᕆᐊᖃᕆᕗᑦ ᐃᖏᕐᕋᖁᔨᓂᕐᖕᒥᒃ. 
7ᐃᓄᒋᐊᒃᑐᖅᔪᐊᓪᓕ ᑲᑎᔭᕆᐊᖃᖅᐸᑕ, ᓂᓪᓕᖅᑎᑦᓯᔭᕆᐊᖃᖅᐳᑎᑦ, ᐃᖏᕐᕋᓯᖁᔨᑦᔪᑎᐅᖏᑦᑐᒥᒃ. 
8ᑐᓂᕐᕈᓯᖅᑎᑦᓯᔩᑦ ᐂᕈᓂᐅᑉ ᐃᕐᖕᓂᖏᑦ ᑎᑦᑐᓚᐅᑎᓂᒃ ᓂᓪᓕᖅᑎᑦᓯᔭᕆᐊᖃᖅᐳᑦ; ᑕᒪᓐᓇ ᑕᕝᕙ ᐱᖁᔭᖅ ᒪᓕᒋᐊᖃᖅᑕᓯ ᑍᒪᓐᖓᓕᒫᖅ ᑭᖑᕚᕇᓄᑦ.
9ᐅᓇᑕᕆᐊᖅᑐᓕᕈᑦᓯᓕ ᓄᓇᑦᓯᓐᓂ ᐊᑭᕋᖅᑐᖅᑎᓯ ᐊᑭᕋᖅᑐᖅᓗᒋᑦ, ᓂᓪᓕᐊᑎᑦᓯᔭᕆᐊᖃᖅᐳᓯ ᑎᑦᑐᓚᐅᑎᓂᒃ, ᐃᖅᑲᐅᒪᔭᐅᓂᐊᖅᐳᓯᓗ ᐊᑕᓂᐅᑉ ᒎᑎᑦᓯ ᓵᖓᓂ, ᓴᐳᑎᔭᐅᓗᓯᓗ ᐊᑭᕋᑦᓯᓐᓂᑦ. 
10ᐊᒻᒪᓗᑦᑕᐅᖅ ᐅᓪᓗᓂ ᖁᕕᐊᓇᖅᑐᓂ, ᓇᓪᓕᐅᓐᓂᖅᓯᐅᖅᕕᒋᕙᒃᑕᑦᓯᓐᓂ, ᑕᖅᑭᐅᓪᓗ ᐱᒋᐊᓕᕐᖕᓂᖏᓐᓂ, ᑎᑦᑐᓚᐅᑎᓂᒃ ᓂᓪᓕᐊᑎᑦᓯᔭᕆᐊᖃᖅᐳᓯ ᐆᑕᒃᓮᑦ ᑐᓂᕐᕈᑕᐅᑎᓪᓗᒋᑦ ᓮᒪᓂᕐᖕᒧᓪᓗ ᑐᓂᕐᕈᑏᑦ ᑐᓂᕐᕈᑕᐅᑎᓪᓗᒋᑦ; ᑕᒪᒃᑯᐊ ᐃᖅᑲᐅᒪᑦᔪᑎᒃᓴᐅᖕᒪᑕ ᒎᑎᑦᓯ ᓵᖓᓂ: ᐊᑕᓂᐅᒐᒪ ᒎᑎᓯ.”
11ᐱᔪᖃᓚᐅᖅᐳᖅ ᐅᓪᓗᐃᑦ 20-ᖓᓂ ᑕᖅᑭᐅᑉ ᐂᑉᐸᖓᓂ, ᐊᕐᕌᒍᑉ ᐂᑉᐸᕆᓕᖅᑕᖓᓂ, ᓄᕗᔭ ᖁᒻᒧᐊᓚᐅᖅᐳᖅ ᑐᐱᖅᔪᐊᖅ ᐊᖏᕈᑎᑕᓕᐅᑉ ᖁᓛᓂᑦ. 
12ᐄᓴᕅᓕᐅᓪᓗ ᕿᑐᕐᖓᖏᑦ ᐃᓄᖃᖏᑦᑐᒥᑦ ᓮᓁᒥᑦ ᐃᖏᕐᕋᓯᓚᐅᖅᐳᑦ; ᓄᕗᔭᓗ ᓄᖅᑲᖅᓗᓂ ᐃᓄᖃᖏᑦᑐᒥ ᐸᕌᓐᒥ. 
13ᑕᕝᕙ ᓯᕗᓪᓕᖅᐹᒥᒃ ᐊᐅᓪᓚᓕᑍᓐᓇᓚᐅᖅᐳᑦ ᐊᑕᓂᐅᑉ ᐱᖁᔨᓂᖓ ᒪᓕᒡᓗᒍ ᒨᓯᓯᒧᑦ ᑕᓯᐅᖅᑕᐅᓪᓗᑎᒃ.
14ᐅᓇᑕᖅᑐᓴᐅᖃᑎᒌᒃᔪᐊᑦ ᔫᑕᐅᑉ ᕿᑐᕐᖓᖏᑦ ᓯᕗᓪᓕᖅᐸᐅᓪᓗᑎᒃ ᐅᓇᑕᖅᑐᒃᓴᐅᖃᑎᒌᒃᑐᑦ ᒪᓕᒡᓗᒋᑦ; ᓈᓲᓂ ᐊᒥᓇᑕᐱᐅᑉ ᐃᕐᖕᓂᖓ ᐅᓇᑕᖅᑐᒃᓴᓄᑦ ᑖᒃᑯᓄᖓ ᐊᖓᔪᖅᑳᖑᓚᐅᖅᐳᖅ. 
15ᐅᓇᑕᖅᑐᒃᓴᐅᖃᑎᒌᓄᓪᓗ ᑭᖑᕚᖑᖃᑎᒌᓄᑦ ᐃᓴᑳᕆᐅᑉ ᕿᑐᕐᖓᖏᓐᓄᑦ ᓂᑖᓂᐅᓪ ᔪᐊᕆᐅᑉ ᐃᕐᖕᓂᖓ ᐊᖓᔪᖅᑳᖑᓚᐅᖅᐳᖅ. 
16ᐅᓇᑕᖅᑐᒃᓴᐅᖃᑎᒌᓄᓪᓗ ᑭᖑᕚᖑᖃᑎᒌᓄᑦ ᔨᐳᓗᓂᐅᑉ ᕿᑐᕐᖓᖏᓐᓄᑦ ᐃᓔᐊᑉ ᕼᐃᓘᓂᐅᑉ ᐃᕐᖕᓂᖓ ᐊᖓᔪᖅᑳᖑᓚᐅᖅᐳᖅ.
17ᑐᐱᖅᔪᐊᖅ ᑕᕝᕙ ᐲᔭᖅᑕᐅᕗᖅ; ᒌᕐᓲᓂᐅᓪᓗ ᐃᕐᖕᓂᖏᑦ ᒥᕋᕆᐅᓪᓗ ᐃᕐᖕᓂᖏᑦ ᐊᐅᓪᓚᓕᕆᕗᑦ, ᑐᐱᖅᔪᐊᒥᒃ ᐊᒡᔭᖅᓯᓪᓗᑎᒃ.
18ᐅᓇᑕᖅᑐᓴᐅᖃᑎᒌᒃᔪᐊᑦ ᕉᐱᓂᐅᑉ ᕿᑐᕐᖓᖏᑦ ᐊᐅᓪᓚᕆᕗᑦ ᐅᓇᑕᖅᑐᒃᓴᐅᖃᑎᒌᒃᑐᑦ ᒪᓕᒡᓗᒋᑦ; ᐃᓕᓱᕆ ᓯᑎᐅᕆᐅᑉ ᐃᕐᖕᓂᖓ ᐅᓇᑕᖅᑐᒃᓴᓄᑦ ᑖᒃᑯᓄᖓ ᐊᖓᔪᖅᑳᖑᓚᐅᖅᐳᖅ. 
19ᐅᓇᑕᖅᑐᒃᓴᐅᖃᑎᒌᓄᓪᓗ ᑭᖑᕚᖑᖃᑎᒌᓄᑦ ᓯᒥᐅᓂᐅᑉ ᕿᑐᕐᖓᖏᓐᓄᑦ ᓯᓘᒥᓕ ᔪᕆᓴᑍᑉ ᐃᕐᖕᓂᖓ ᐊᖓᔪᖅᑳᖑᓚᐅᖅᐳᖅ. 
20ᐅᓇᑕᖅᑐᒃᓴᐅᖃᑎᒌᓄᓪᓗ ᑭᖑᕚᖑᖃᑎᒌᓄᑦ ᒑᑦ ᕿᑐᕐᖓᖏᓐᓄᑦ ᐃᓔᐊᓴᐱ ᑎᐅᐃᓕᐅᑉ ᐃᕐᖕᓂᖓ ᐊᖓᔪᖅᑳᖑᓚᐅᖅᐳᖅ.
21ᑖᒃᑯᐊ ᑭᖑᓂᖓᓂ, ᑯᕼᐊᑍᑎᐅᑉ ᑭᖑᕚᖏᑦ ᐊᐅᓪᓚᕆᕗᑦ, ᐊᒡᔭᖅᓯᓪᓗᑎᒃ ᐃᑦᔪᕐᖕᓁᑦᑐᓂᒃ. ᑐᐱᖅᔪᐊᖅ ᓇᑉᐸᖅᑕᐅᔭᕆᖅᐸᓚᐅᕐᖕᒪᑦ ᑖᒃᑯᐊ ᑎᑭᓚᐅᖅᑎᓐᓇᒋᑦ.
22ᐅᓇᑕᖅᑐᓴᐅᖃᑎᒌᒃᔪᐊᑦ ᐃᕗᕅᒥᐅᑉ ᕿᑐᕐᖓᖏᑦ ᐊᐅᓪᓚᕆᕗᑦ ᐅᓇᑕᖅᑐᒃᓴᐅᖃᑎᒌᒃᑐᑦ ᒪᓕᒡᓗᒋᑦ; ᐃᓔᓴᒪ ᐊᒥᕼᐆᑎᐅᑉ ᐃᕐᖕᓂᖓ ᐅᓇᑕᖅᑐᒃᓴᓄᑦ ᑖᒃᑯᓄᖓ ᐊᖓᔪᖅᑳᖑᓚᐅᖅᐳᖅ. 
23ᐅᓇᑕᖅᑐᒃᓴᐅᖃᑎᒌᓄᓪᓗ ᑭᖑᕚᖑᖃᑎᒌᓄᑦ ᒫᓇᓯᐅᑉ ᕿᑐᕐᖓᖏᓐᓄᑦ ᒐᒤᓕᓕ ᐱᑕᔪᕆᐅᑉ ᐃᕐᖕᓂᖓ ᐊᖓᔪᖅᑳᖑᓚᐅᖅᐳᖅ. 
24ᐅᓇᑕᖅᑐᒃᓴᐅᖃᑎᒌᓄᓪᓗ ᑭᖑᕚᖑᖃᑎᒌᓄᑦ ᐱᑦᔭᒥᓂᐅᑉ ᕿᑐᕐᖓᖏᓐᓄᑦ ᐊᐱᑖᓂ ᒋᑎᐅᓂᐅᑉ ᐃᕐᖕᓂᖓ ᐊᖓᔪᖅᑳᖑᓚᐅᖅᐳᖅ.
25ᐅᓇᑕᖅᑐᓴᐅᖃᑎᒌᒃᔪᐊᑦ ᑖᓐ ᕿᑐᕐᖓᖏᑦ ᑭᖑᓪᓕᖅᐹᖑᓪᓗᑎᒃ ᐊᐅᓪᓚᕆᕗᑦ ᐅᓇᑕᖅᑐᒃᓴᐅᖃᑎᒌᒃᑐᑦ ᒪᓕᒡᓗᒋᑦ; ᐊᕼᐂᓱᕆ ᐊᒥᓴᑍᑉ ᐃᕐᖕᓂᖓ ᐅᓇᑕᖅᑐᒃᓴᓄᑦ ᑖᒃᑯᓄᖓ ᐊᖓᔪᖅᑳᖑᓚᐅᖅᐳᖅ. 
26ᐅᓇᑕᖅᑐᒃᓴᐅᖃᑎᒌᓄᓪᓗ ᑭᖑᕚᖑᖃᑎᒌᓄᑦ ᐋᓱᕆᐅᑉ ᕿᑐᕐᖓᖏᓐᓄᑦ ᐸᒊᓕ ᐆᑯᕌᓂᐅᑉ ᐃᕐᖕᓂᖓ ᐊᖓᔪᖅᑳᖑᓚᐅᖅᐳᖅ. 
27ᐅᓇᑕᖅᑐᒃᓴᐅᖃᑎᒌᓄᓪᓗ ᑭᖑᕚᖑᖃᑎᒌᓄᑦ ᓇᐸᑕᓕᐅᑉ ᕿᑐᕐᖓᖏᓐᓄᑦ ᐊᕼᐂᕋ ᐃᓈᓂᐅᑉ ᐃᕐᖕᓂᖓ ᐊᖓᔪᖅᑳᖑᓚᐅᖅᐳᖅ.
28ᑖᒃᑯᐊ ᑕᕝᕙ ᐱᓱᒃᑐᑦ ᐄᓴᕅᓕᐅᑉ ᕿᑐᕐᖓᖏᑕ ᑭᖑᓕᕇᖕᓂᖏᑦ, ᐅᓇᑕᖅᑐᒃᓴᐅᖃᑎᒌᑦ ᑭᖑᓕᕇᒃᓗᑎᒃ, ᐃᖏᕐᕋᓯᓕᖅᑎᓪᓗᒋᑦ.
29ᒨᓯᓯ ᕼᐅᐹᐱᒧᑦ ᐅᖃᖅᐳᖅ ᕆᐅᓕᐅᑉ ᐃᕐᖕᓂᖓᓄᑦ ᒥᑎᐊᓂᒥᐅᑕᕐᖕᒧᑦ ᓴᑭᒥᓄᑦ, “ᐊᐅᓪᓚᓕᕋᑦᑕ ᓄᓇᒧᑦ ᐊᑕᓂᐅᑉ ᐅᖃᐅᓯᕆᔭᖓᓄᑦ, ‘ᓄᓇ ᐃᓕᑦᓯᓐᓄᑦ ᑐᓂᓂᐊᖅᐸᕋ,’ ᐅᕙᑦᑎᓐᓄᑦ ᐃᓚᐅᓚᐅᕆᑦ ᑲᒪᒋᑦᓯᐊᕐᖕᓂᐊᖅᐸᑦᑎᒋᑦ; ᐊᑕᓂᖅ ᐊᖏᖅᓯᒪᖕᒪᑦ ᐱᐅᔪᓂᒃ ᐱᓂᐊᕐᖕᓂᕋᖅᓗᓂ ᐄᓴᕅᓕᒧᑦ.”
30ᑖᓐᓇ ᑭᐅᕗᖅ, “ᐃᓚᐅᓂᐊᖏᓐᓇᒪ, ᐊᐅᓪᓚᕐᖕᓂᐊᖅᐳᖓᓕ ᓇᖕᒥᓂᖅ ᓄᓇᓐᓄᑦ, ᐃᓚᓐᓄᑦ ᐃᓅᖃᑎᓐᓄᑦ.”
31ᒨᓯᓯᐅᓪᓕ ᐅᖃᐅᑎᕚ, “ᐊᑏ ᐅᕙᑦᑎᓐᓄᑦ ᐃᓚᐅᑐᐃᓐᓇᓚᐅᕆᑦ, ᖃᐅᔨᒪᒐᕕᑦ ᓇᒧᑦ ᑕᖕᒫᕆᐊᖃᕐᖕᓂᑦᑎᓐᓂᒃ ᖃᐅᔨᒪᔨᒋᓂᐊᕋᑦᑎᒋᑦ. 
32ᐅᕙᑦᑎᓐᓄᑦ ᐊᐅᓪᓚᖃᑕᐅᒍᕕᑦ, ᐱᑎᑕᐅᖃᑎᒋᓂᐊᖅᐸᑦᑎᒋᑦ ᐱᐅᔪᓂᒃ ᐊᑕᓂᐅᑉ ᑐᓂᔭᖏᓐᓂᒃ ᐅᕙᑦᑎᓐᓄᑦ.”
33ᑕᕝᕙ ᐊᑕᓂᐅᑉ ᖃᖅᑲᖁᑎᖓᓂᑦ ᐊᐅᓪᓚᖅᐳᑦ ᐃᖏᕐᕋᓪᓗᑎᒃ ᐅᓪᓗᓂᒃ ᐱᖓᓱᓂᒃ; ᐊᑕᓂᐅᓪᓗ ᐊᖏᖃᑎᒌᒍᑎᖓᑕ ᐃᒃᓯᖅᕕᖁᑎᖓ ᓯᕗᓪᓕᐅᑎᑕᐅᓚᐅᖅᐳᖅ ᐃᖏᕐᕋᓪᓗᑎᒃ ᐅᓪᓗᓂᒃ ᐱᖓᓱᓂᒃ, ᑕᖕᒫᖅᕕᒋᓂᐊᖅᑕᒥᖕᓂᒃ ᕿᓂᖅᓗᑎᒃ. 
34ᐊᑕᓂᐅᑉ ᓄᕗᔭᖓ ᐅᓪᓗᒃᑯᑦ ᖁᓛᓃᓚᐅᖅᐳᖅ ᑕᖕᒫᖅᓯᒪᕕᖕᒥᑦ ᐃᖏᕐᕋᑎᓪᓗᒋᑦ. 
35ᑕᕝᕙ ᑍᒤᓕᓚᐅᖅᐳᖅ, ᐃᒃᓯᖅᕕᒃ ᐊᖏᕈᑎᑕᓕᒃ ᐊᐅᓪᓚᕈᑎᔭᐅᓕᕌᖓᑦ, ᒨᓯᓯ ᐅᖃᖅᐸᓚᐅᖅᐳᖅ: “ᐊᑕᓃᖅ, ᒪᑭᓕᕆᑦ! ᐊᑭᕋᑎᑦ ᐊᕙᒻᒧᑦ ᕿᒫᓕᑦ, ᐃᓕᖕᓂᒡᓗ ᐱᐅᒃᓴᖏᑦᑐᑦ ᓵᖕᓂᑦ ᕿᒪᒃᓯᓕᑦ.” 
36ᐃᒃᓯᖅᕕᒃ ᓄᖅᑲᕌᖓᑦ ᐅᖃᖅᐸᓚᐅᖅᐳᖅ: “ᐊᑕᓃᖅ, ᐅᑎᓕᕆᑦ, ᐄᓴᕅᓕᐅᑉ ᓈᓴᒐᒃᓴᐅᖏᑦᑐᖅᔪᐊᖁᑎᖏᓐᓄᑦ ᑕᐅᓴᑎᖅᔪᐊᓄᑦ.”
