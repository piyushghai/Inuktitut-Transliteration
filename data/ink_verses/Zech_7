1ᐊᕐᕌᒍᑦ ᓯᑕᒪᒋᓕᖅᑕᖓᓐᓂ ᑍᕉᓯᐅᑉ ᐊᖓᔪᖅᑳᖅᔪᐊᖑᓂᖓᓂ, ᐊᑕᓂᐅᑉ ᐅᖃᐅᓯᖓᓄᑦ ᔭᑲᕅᐊ ᑎᑭᑕᐅᕗᖅ, ᐅᓪᓗᐃᑦ ᓯᑕᒪᖓᓐᓂ ᑕᖅᑮᑦ 9-ᒋᓕᖅᑕᖓᓐᓂ, ᑕᖅᑭᖅ ᐊᑎᖃᓚᐅᖅᑐᖅ ᑭᔅᓕᕕᒥᒃ.
2ᐃᓄᐃᑦ ᐱᑎᓕᒥᐅᑦ ᑎᓕᓯᓚᐅᖅᑎᓪᓗᒋᑦ ᓴᕆᔨᕆᒥᒃ ᕌᒋᒻ-ᒥᓕᑭᒥᒡᓗ, ᐃᓄᖁᑎᖏᓐᓂᒡᓗ ᐊᑕᓂᐅᑉ ᑐᒃᓯᐊᖅᕕᒡᔪᐊᖓᓄᑦ ᑐᒃᓯᐅᑦᔭᐅᔭᖅᑐᖁᔨᓪᓗᑎᒃ. 
3ᑐᓂᕐᕈᓯᖅᑎᑦᓯᔨᓂᒃ ᒎᑎᐅᓪᓗ ᐅᖃᖅᑎᖏᓐᓂᒃ ᐊᐱᕆᔭᖅᑐᓚᐅᕐᖕᒪᑕ ᐊᑕᓂᐅᑉ ᐊᔪᒐᖃᖏᑦᑑᑉ ᑐᒃᓯᐊᖅᕕᒡᔪᐊᖓ ᐱᓪᓗᒍ ᐅᖃᖅᓗᑎᒃ, “ᑕᖅᑮᑦ ᑕᓪᓕᒪᖓᓐᓂ ᓱᓕ ᕿᒃᓵᒍᑎᖃᕆᐊᖃᖅᐱᑖ ᓂᕆᑦᑍᓕᓗᑕᓗ, ᑍᒫᒃ ᐱᕙᒃᑲᑦᑕ ᑍᒪᓐᖓᓂᐊᓗᒃ?”
4ᐃᒫᒃ ᐊᑕᓂᐅᑉ ᐊᔪᒐᖃᖏᑦᑑᑉ ᐅᖃᐅᓯᖓᑕ ᑎᑭᑉᐹᖓ: 
5“ᐃᓄᐃᑦ ᑕᒫᓂ ᓄᓇᖃᖅᑐᓕᒫᑦ ᑐᓂᕐᕈᓯᖅᑎᑦᓯᔩᓪᓗ ᐊᐱᕆᒃᑭᑦ, ‘ᓂᕆᑦᑍᓕᔭᕌᖓᑦᓯ ᕿᒃᓵᒡᓗᓯᓗ ᑕᖅᑮᑦ ᑕᓪᓕᒪᖓᓐᓂ ᑕᖅᑮᓪᓗ 7-ᖓᓂ ᐊᕐᕌᒍᓂᒃ 70-ᓂᒃ, ᑍᒤᓕᐅᖅᐸᓚᐅᖅᐱᓰ ᐅᕙᓐᓂᒃ ᐱᑦᔪᑎᖃᖅᓗᓯ? 
6ᓂᕆᓕᕌᖓᑦᓯ ᐃᒥᖅᓗᓯᓗ, ᓂᕆᔪᒪᓂᑐᐃᓐᓇᕐᖕᒧᑦ ᓂᕆᕕᒡᔪᐊᖅᐸᓐᖏᓚᓰ?’”
7ᐊᑕᓂᖅ ᑍᒫᒃ ᐅᖃᖃᑦᑕᓚᐅᖅᐳᖅ ᐅᖃᖅᑎᒥᒍᑦ ᓯᕗᓪᓕᖅᑎᒍᑦ ᔪᕉᓴᓚᒻᒥᐅᑦ ᖃᓂᒋᔭᖏᓐᓃᑦᑐᓪᓗ ᓮᒻᒪᖃᑎᒌᑦᓯᐊᖅᑎᓪᓗᒋᑦ ᐊᔪᖅᓴᖏᑦᓯᐊᖅᑎᓪᓗᒋᓪᓗ, ᓂᕆᕕᒃ ᐃᓄᖃᖅᑎᓪᓗᒍ ᓯᕿᓂᐅᓪᓗ ᓂᐱᕕᐊᑕ ᓇᓛᓃᑦᑐᑦ ᐱᖑᐃᑦ ᐊᑖᓂ ᓄᓇᓕᖃᖅᑎᓪᓗᒋᑦ.
8ᐊᒻᒪ ᓱᓕ ᐊᑕᓂᐅᑉ ᐅᖃᐅᓯᖓ ᔭᑲᕅᐊᒧᑦ ᑎᑭᒃᑭᕗᖅ, ᐅᖃᖅᓗᓂ, 
9“ᕿᓚᖕᒥᐅᒐᓴᒡᔪᐃᑦ ᐊᑕᓂᖓ ᐅᖃᖅᐳᖅ: ᓱᓕᑦᓯᐊᖅᑐᒥᒃ ᐃᖅᑲᖅᑐᐃᒋᑦᓯ; ᐱᑦᓯᐊᖃᑦᑕᐅᑎᓗᓯ ᓇᒡᓕᒋᖃᑦᑕᐅᑎᓗᓯᓗ ᐃᓕᑦᓯᓐᓄᑦ. 
10ᐅᐃᒡᒐᕐᖕᓃᑦ ᓇᒡᓕᒃᓵᖅᑎᑦᑍᓕᓗᒋᑦ ᐃᓕᐊᖅᔪᐃᓪᓗ, ᓄᓇᖃᑎᑐᖃᕆᓐᖏᑕᓯᓗ ᐊᒃᓗᔪᓪᓘᓐᓃᑦ; ᐱᐅᖏᑦᑐᒥᒃ ᐃᓅᖃᑎᑦᓯᓐᓄᑦ ᐃᔨᖅᓯᒪᔪᒥᒃ ᐃᓱᒪᖃᕐᖕᓂᐊᕋᓯ.”
11ᐃᓄᖁᑎᒃᑲᓕ ᓈᓚᒍᒪᓚᐅᓐᖏᓚᑦ; ᐅᕙᓐᓂᒡᓗ ᑐᓄᑦᓯᕗᑦ ᓯᐅᑎᑎᒃ ᒪᑐᓪᓗᒋᑦ. 
12ᐆᒻᒪᑎᑎᒃ ᐅᔭᕋᒃᑎᑐᑦ ᓯᑎᔪᕈᖅᑎᑉᐰᑦ, ᐱᖁᔭᓐᓂᒃ ᓈᓚᒍᒪᖏᓐᓂᕐᖕᒧᑦ ᐊᑕᓂᐅᑉ ᐊᔪᒐᖃᖏᑦᑑᑉ ᐅᖃᐅᓯᖏᓐᓂᒃ ᓈᓚᒍᒪᖏᓐᓂᕐᖕᒧᑦ ᐅᖃᐅᓯᕆᓯᒪᔭᖏᓐᓂᒃ ᐱᔪᖃᓛᖅᑐᒥᒃ ᐅᖃᖅᑎᒥᒍᑦ ᓯᕗᓕᕕᓂᑦᑎᒍᑦ ᐊᓂᕐᖕᓂᕐᖕᒥᒍᑦ. ᑍᒤᒻᒪᑦ ᐊᑕᓂᖅ ᐊᖏᔪᒥᒃ ᓂᓐᖓᓚᐅᖅᐳᖅ. 
13ᐊᑕᓂᖅ ᐊᔪᒐᖃᖏᑦᑐᖅ ᐅᖃᖅᐳᖅ, “ᓂᓪᓕᐊᒐᒪ ᓈᓚᒍᒪᓚᐅᖏᓚᑦ, ᑍᒤᒻᒪᑦ ᓂᓪᓕᐊᒐᓗᐊᕐᖕᒪᑕ ᐅᕙᓐᓄᑦ ᓈᓚᒍᒪᓚᐅᓐᖏᓚᒃᑲ. 
14ᐅᓚᔪᔭᕐᖕᒧᑦ ᓯᐊᒻᒪᖅᑎᓚᐅᖅᐸᒃᑲ ᐃᓅᖃᑎᒌᒡᔪᐊᓄᑦ ᐊᑦᔨᒌᖏᑦᑐᓄᑦ, ᑕᑯᓕᒪᓇᖏᑦᑑᓪᓗᑎᒃ ᓄᓇᒋᓐᖏᑕᒥᖕᓂ ᓄᓇᖃᖃᑕᐅᓕᓚᐅᖅᐳᑦ. ᓄᓇ ᕿᒪᒃᑕᖓᑦ ᑐᓐᖓᓇᕈᓐᓁᓚᐅᕐᖕᒪᑦ, ᑕᒪᓐᓇ ᓄᓇᑦᓯᐊᕙᒃ ᓄᓇᒋᔭᐅᔪᓐᓁᓚᐅᖅᐳᖅ ᐃᓄᖃᕈᓐᓁᖅᓗᓂ.”
