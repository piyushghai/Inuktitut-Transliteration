1“ᐊᐱᖅᓱᖅᑕᐅᔪᓐᓇᖅᐳᖓ ᐅᕙᓐᓂᒃ ᐊᐱᖅᓱᓚᐅᖅᓯᒪᖏᑦᑐᓄᑦ, ᓇᓂᔭᐅᔪᓐᓇᖅᓗᖓᓗ ᐅᕙᓐᓂᒃ ᕿᓂᖏᑦᑐᓄᑦ. ᐅᖃᓚᐅᖅᐳᖓ, ‘ᒫᓃᑉᐳᖓ, ᒫᓃᑉᐳᖓ.’ ᐃᓅᖃᑎᒌᒡᔪᐊᓄᑦ ᐊᑎᓐᓄᑦ ᑐᒃᓯᐊᓚᐅᖅᓯᒪᖏᑦᑐᓄᑦ. 
2ᐅᓪᓗᓕᒫᖅ ᐃᓴᒻᒥᕗᖓ ᐃᓄᖕᓄᑦ ᐊᑭᕋᖅᑐᖅᑐᓄᑦ, ᐃᓅᓯᖃᖅᑐᓄᑦ ᐊᖅᑯᑎᒃᑯᑦ ᐱᐅᖏᑦᑐᒃᑯᑦ, ᐃᓱᒪᓕᐊᕆᓯᒪᔭᑐᐃᓐᓇᕐᖕᒥᖕᓂᒃ ᒪᓕᒃᑐᓄᑦ; 
3ᓂᓐᖓᒃᓮᓂᕐᖕᓂᒃ ᐅᖃᐅᓯᕾᓐᓇᖅᑐᓄᑦ ᐅᕙᓐᓄᑦ, ᑮᓇᓐᓄᑦ ᓂᓪᓕᐊᓪᓗᑎᒃ ᑍᒪᓐᖓᑦ, ᑐᖁᑦᓯᓪᓗᑎᒃ ᐆᒪᔪᓂᒃ ᑐᓂᕐᕈᓯᖅᐳᑦ ᐱᕈᖅᓯᖅᕕᖕᓂ, ᐳᔫᖅᑎᒐᕐᖕᓂᒃ ᑎᐱᑦᓯᐊᕆᒃᑐᓂᒃ ᑐᓂᕐᕈᓯᖅᐳᑦ ᖁᐊᖅᑎᑕᒐᕐᖕᓂ ᐅᔭᕋᓕᐊᕆᓯᒪᔪᓂ; 
4ᐃᓗᕕᖃᖅᕕᖕᓃᒋᐊᖅᑐᖃᑦᑕᖅᐳᑦ, ᐅᓐᓄᐊᒃᑯᑦ ᐱᒑᖅᓗᑎᒃ ᐃᓗᕕᕐᖕᓃᑉᐳᑦ ᐃᔨᖅᓯᒪᕕᖕᒥᖕᓂ; ᓂᕆᓪᓗᑎᒃ ᑰᒃᑰᓯᕕᓂᕐᖕᓂᒃ, ᖃᔪᓕᐅᖅᐸᒃᓗᑎᒃ ᓇᕐᕈᓇᖅᑐᓂᒃ ᐅᒃᑯᓯᖕᒥᖕᓂ; 
5ᐅᖃᖅᓗᑎᒡᓗ, ‘ᐃᓱᒤᓐᓇᕐᕆᑐᐃᓐᓇᕆᑦᓯ, ᐅᕙᓐᓄᑦ ᖃᒡᓕᓗᐊᖅᑍᓕᓗᓯ, ᐃᓕᑦᓯᓐᓄᑦ ᐃᑦᔪᕐᖕᓁᓗᐊᕋᒪ.’ ᑍᒤᓕᐅᖅᑐᑦ ᐅᕙᓐᓂᒃ ᓂᓐᖓᒃᓮᕗᑦ ᑎᐱᓗᒃᑐᑎᑐᑦ, ᐅᓪᓗᓕᒫᖅ ᐃᑯᒪᔪᑎᑐᑦ ᑍᒤᑉᐳᑦ.
6ᑕᑯᒋᑦ, ᐊᒡᓚᒃᓯᒪᕗᑦ ᓵᓐᓂ; ᓂᐰᑐᐃᓐᓇᕐᖕᓂᐊᓐᖏᓚᖓ ᐊᑭᓂᐊᕈᒫᖅᐳᖓ, ᐃᓛᒃ ᐊᑭᓂᐊᕐᖕᓂᕋ ᓵᖏᓐᓄᑦ ᐱᑎᑦᓱᒫᖅᐸᕋ. 
7ᐊᔪᖅᑐᓕᓂᖏᑦ ᓯᕗᓕᕕᓂᖏᑕᓗ ᐊᔪᖅᑐᓕᓂᖏᑦ ᑲᑎᓪᓗᒋᑦ, ᐊᑕᓂᖅ ᐅᖃᖅᐳᖅ; ᑐᓂᕐᕈᓯᖃᑦᑕᓚᐅᕐᖕᓂᖏᓐᓄᑦ ᐃᓯᖅᓗᐊᕐᖕᓂᑎᑦᓯᓪᓗᑎᒃ ᖃᖅᑬᑦ ᖄᖏᓐᓂ, ᐱᖑᕐᖕᓂᓗ ᓇᕐᕈᓇᖅᓯᑎᑦᓯᓪᓗᑎᒃ ᐅᕙᓐᓂᒃ, ᑍᒤᒻᒪᑦ ᓵᖓᓐᓄᐊᖅᓯᔪᒫᖅᐳᖓ ᐊᑭᓂᐊᖅᕕᐅᔪᒃᓴᐅᓂᖏᓐᓂᒃ ᐊᔪᖅᑐᓕᓂᕆᓯᒪᔭᖏᑦ ᒪᓕᒡᓗᒋᑦ.”
8ᐃᒫᒃ ᐊᑕᓂᖅ ᐅᖃᖅᐳᖅ, “ᕔᓂ ᓴᖅᑭᒻᒪᑦ ᐸᐅᕐᖓᓂ ᑲᑎᓐᖓᔪᑦ ᖃᒐᖅᑕᐅᕕᖕᓂᑦ, ᐃᓄᐃᓪᓗ ᐅᖃᖅᐸᖕᒪᑕ, ‘ᐊᒥᐊᒃᑯᖏᑦ ᖃᖅᑕᐅᑦᑍᓕᓕᑦ, ᓮᒻᒪᖅᑎᑕᐅᓇᖅᑐᖃᕐᖕᒪᑕ.’ ᑍᒫᒃᑕᐅᖅ ᐱᔨᒃᑲ ᐱᓪᓗᒋᑦ ᓄᖑᑦᓱᒫᓐᖏᓚᒃᑲ. 
9ᑭᖑᕚᖅᑖᖅᑎᑦᓱᒫᖅᐸᒃᑲ ᔧᑰᑉ ᑭᖑᕚᖏᓐᓂᑦ ᐱᔪᓂᒃ, ᔫᑕᐅᓪᓗ ᑭᖑᕚᖏᑦᑕ ᖃᖅᑲᖁᑎᒃᑲ ᐱᒋᔪᒫᖅᐹᑦ; ᓂᕈᐊᖅᓯᒪᔭᒪ ᐱᒋᓕᕈᒫᖅᐹᑦ, ᐱᔨᒃᑲᓗ ᓄᓇᖃᕈᒫᖅᐳᑦ ᑕᕝᕙᓂ. 
10ᓵᕋᓐ ᓄᓇᖓ ᓰᐱᓕᕆᕝᕕᐅᔪᒫᖅᐳᖅ, ᐂᑯᐊᓪᓗ ᓇᖅᓴᖓ ᐆᒪᔪᖁᑎᖏᓐᓄᑦ ᓄᖅᑲᖓᕕᐅᕙᒡᓗᓂ, ᐃᓄᖁᑎᓐᓄᑦ ᐅᕙᓐᓂᒃ ᕿᓂᓚᐅᖅᑐᓄᑦ.
11ᐃᓕᑦᓯᓕ ᐅᕙᓐᓂᒃ ᑐᓄᑦᓯᓯᒪᔪᑦ, ᖃᖅᑲᖁᑎᓐᓂᒡᓗ ᐃᑦᔪᕐᖕᓁᑦᑐᒥᒃ ᐳᐃᒍᖅᓯᒪᔪᑦ, ᓵᒥᒃ ᐋᖅᑭᒃᓱᐃᕙᒃᑐᓄᑦ ᓇᓚᐅᑦᑍᓂᖅᓗᒃᑐᓂᒃ ᑕᑎᖃᖅᓗᑎᒃ, ᒪᒃᑲᐅᔭᐅᑉ ᐃᒪᖓᓄᑦ ᖃᐅᔨᓇᓱᐊᕈᑎᖃᖅᐸᒃᑐᓄᑦ ᓯᕗᓂᒃᓴᒥᖕᓂᒃ. 
12ᓯᕗᓂᒃᓴᖃᖅᑎᑦᓱᒫᖅᐸᑦᓯ ᓴᕕᒡᔪᐊᕐᖕᒧᑦ ᑐᖁᑕᐅᑎᓪᓗᓯ, ᑕᒪᑦᓯ ᑐᖁᕅᔨᓄᑦ ᐅᑯᔪᒫᖅᐳᓯ; ᕾᖁᔨᑎᓪᓗᖓ ᐃᓕᑦᓯᓐᓂᒃ ᑭᐅᓚᐅᖏᓐᓇᑦᓯ, ᐅᖃᖅᑎᓪᓗᖓ ᓈᓚᓚᐅᖏᓐᓇᑦᓯ, ᐱᐅᖏᑦᑐᓂᒃ ᐱᓇᓱᐊᑐᐃᓐᓇᓚᐅᕋᑦᓯ ᑕᑯᓐᓇᖅᑎᓪᓗᖓ, ᖁᕕᐊᒋᓐᖏᑕᓐᓂᒡᓗ ᓂᕈᐊᖔᖅᓗᓯ.” 
13ᑍᒤᒻᒪᑦ ᐊᑕᓂᖅ ᒎᑎ ᐃᒫᒃ ᐅᖃᖅᐳᖅ: “ᑕᑯᓕᕆᑦᓯ, ᐱᔨᒃᑲ ᓂᕆᔪᒫᖅᐳᑦ, ᐃᓕᑦᓯ ᑳᒃᑎᓪᓗᓯ; ᑕᑯᒋᓪᓗ, ᐱᔨᒃᑲ ᐃᒥᕈᒫᖅᐳᑦ, ᐃᓕᑦᓯᓕ ᐃᒥᕈᒍᒫᖅᐳᓯ; ᑕᑯᒋᓪᓗ, ᐱᔨᒃᑲ ᖁᕕᐊᓱᒍᒫᖅᐳᑦ, ᐃᓕᑦᓯᓕ ᑲᓐᖑᓱᒃᑎᑕᐅᔪᒫᖅᐳᓯ; 
14ᑕᑯᒋᑦᓯ, ᐱᔨᒃᑲ ᐃᓐᖏᕈᒫᖅᐳᑦ ᐆᒻᒪᑎᒥᒍᑦ ᖁᕕᐊᓱᖕᓂᕐᖕᒧᑦ, ᐃᓕᑦᓯᓕ ᕿᐊᔪᒫᖅᐳᓯ ᐆᒻᒪᑎᑦᓯᒍᑦ ᐋᓐᓂᐊᕐᖕᓂᕐᖕᒧᑦ, ᕿᐊᓗᓯᓗ ᐆᒻᒪᑎᑦᓯᒍᑦ ᓯᖁᒥᓯᒪᓂᕐᖕᒧᑦ. 
15ᐊᑎᖅᓯ ᐃᓕᔪᒫᖅᐸᓯ ᓂᕈᐊᖅᓯᒪᔭᓐᓄᑦ ᓇᕐᕈᒋᔭᒃᓴᓐᖑᖁᓪᓗᒋᑦ; ᐊᑕᓂᐅᓪᓗ ᒎᑎᐅᑉ ᑐᖁᑦᓱᒫᖅᐹᓯ; ᐱᔨᓂᓕ ᑍᒎᓯᖃᓕᖅᑎᑦᓱᒫᖅᐰᑦ ᐊᑎᖏᑕ ᐊᓯᐊᓂᒃ. 
16ᓇᓪᓕᐊᑦ ᓄᓇᒥᓂᒃ ᓮᒻᒪᖅᑎᑕᐅᖁᔨᓗᓂ ᕿᓄᔪᖅ, ᓮᒻᒪᖅᑎᑕᐅᔪᒫᖅᐳᖅ ᒎᑎᒧᑦ ᓱᓕᑦᓯᐊᖅᑐᒧᑦ; ᐅᖃᕕᒍᒪᔪᖅ ᓴᖑᑎᓐᓂᐊᖏᓪᓗᒍ, ᐅᖃᕕᖕᓂᐊᖅᐳᖅ ᒎᑎᐅᑉ ᓱᓕᑦᓯᐊᕐᖕᓂᖓᒍᑦ; ᐃᓱᐊᖏᑦᑐᖅᓯᐅᕐᖕᓂᐅᓚᐅᖅᑐᑦ ᐃᖅᑲᐅᒪᔭᐅᔪᒫᖏᒻᒪᑕ, ᐃᔨᒪᓗ ᓵᖓᓂ ᑕᑯᒃᓴᐅᔪᓐᓃᖅᓗᑎᒃ.”
17“ᑕᑯᒋᑦ, ᐱᓐᖑᖅᑎᑦᓯᔪᒫᖅᐳᖓ ᕿᓚᖕᒥᒃ ᓄᑖᒥᒃ, ᓄᓇᒥᒡᓗ ᓄᑖᒥᒃ, ᐱᑐᕾᑦ ᐃᖅᑲᐅᒪᔭᐅᔪᒫᓐᖏᓚᑦ ᐃᓱᒪᓇᕈᓐᓃᖅᓗᑎᒡᓗ. 
18ᐊᓕᐊᓁᒍᓱᒡᓗᓯ ᖁᕕᐊᓱᕕᒡᔪᐊᕆᑦᓯ ᐃᓱᖃᖏᑦᑐᒧᑦ ᐱᓐᖑᖅᑎᑦᓱᒫᖅᑕᒃᑲ ᐱᓪᓗᒋᑦ, ᑕᑯᒋᓪᓗ, ᔪᕉᓴᓚᒻ ᐱᓐᖑᖅᑎᑦᓱᒫᖅᐸᕋ ᖁᕕᐊᓱᒡᕕᐅᖁᓪᓗᒍ, ᐃᓄᖏᓪᓗ ᖁᕕᐊᓇᖅᓗᑎᒃ. 
19ᔪᕉᓴᓚᒻ ᖁᕕᐊᓲᑎᒋᔪᒫᖅᐸᕋ, ᐃᓄᖏᓪᓗ ᖁᕕᐊᒋᓗᒋᑦ; ᕿᐊᕙᓗᒃᑐᑦ ᑐᓴᖅᓴᐅᓚᐅᖅᓯᒪᔪᓐᓃᕈᒫᖅᐳᑦ ᑕᕝᕙᓂ, ᑲᑉᐱᐊᓱᒡᕙᓗᒡᒥᒡᓗ ᓂᓪᓕᖅᑐᖃᓚᐅᖅᓯᒪᔪᓐᓃᖅᓗᓂ. 
20ᐃᓅᕋᑖᖅᑐᓂᒃ ᑕᕝᕙᓂ ᐱᑕᖃᕈᒫᓐᖏᓚᖅ ᐅᓪᓗᓂᒃ ᐅᓄᖏᑦᑐᓂᒃ ᐃᓅᓚᐅᑲᑐᐃᓐᓇᖅᑐᓂᒃ, ᐃᑦᑑᓕᖅᑐᓂᒡᓗ ᐃᓅᓯᕆᒋᐊᖃᖅᑕᒥᖕᓂᒃ ᓈᔨᓯᒪᖏᑦᑐᓂᒃ ᐱᑕᖃᕈᒫᖏᓐᓂᕗᖅ; 100-ᓂᒃ ᐊᕐᕌᒍᖃᖅᓗᓂ ᑐᖁᔪᖅ ᐃᓅᓱᓗᐊᕐᖕᓂᕋᖅᑕᐅᔪᒫᖅᐳᖅ, ᐊᔪᖅᑐᓕᔪᖅ 100-ᓂᒃ ᐊᕐᕌᒍᖃᓕᖅᓗᓂ ᑐᖁᔪᖅ ᐃᓱᒪᓂᖅᓗᒡᕕᐅᓯᒪᔪᒥᒃ ᐅᖃᖅᑕᐅᔪᒫᖅᐳᖅ. 
21ᓇᖕᒥᓂᒃᓴᒥᖕᓂᒃ ᐃᒡᓗᓕᐅᖃᑦᑕᕈᒫᖅᐳᑦ ᐃᓂᒋᓂᐊᖅᑕᒥᖕᓂᒃ; ᐱᕈᖅᓰᕕᓕᐅᕈᒫᖅᐳᑦ ᐸᐅᕐᖓᖃᐅᑎᒃᓴᓂᒃ ᐸᐅᕐᖓᖏᓪᓗ ᓂᕿᒋᕙᒡᓗᒋᑦ. 
22ᐊᓯᒥ ᐃᒡᓗᒋᓂᐊᖅᑕᖏᓐᓂᒃ ᐃᒡᓗᓕᐅᖅᑐᖃᖅᐸᒍᓐᓃᕈᒫᖅᐳᖅ, ᐱᕈᖅᓰᕕᓕᐅᖅᐸᒍᓐᓃᖅᓗᑎᒡᓗ ᐊᓯᖏᑕ ᓂᕿᒃᓴᖃᖅᕕᒋᓂᐊᖅᑕᖏᓐᓂᒃ, ᓇᐹᖅᑑᑉ ᐆᒪᓂᕆᕙᒃᑕᖓᑐᑦ ᐃᓄᖁᑎᒃᑲ ᐆᒪᑯᑖᒃᑎᒋᖃᑦᑕᕉᒪᖅᐳᑦ, ᓂᕈᐊᖅᓯᒪᔭᒃᑲ ᐱᓇᓱᐊᕈᑎᒋᖃᑦᑕᖅᑕᒥᖕᓂᒃ ᐊᒡᒐᖕᒥᖕᓄᑦ ᐊᑯᓂ ᖁᕕᐊᓲᑎᖃᖃᑦᑕᕈᒫᖅᐳᑦ. 
23ᐱᓇᓱᐊᖅᑕᒥᖕᓂᒃ ᑕᒪᐅᖓᑐᐃᓐᓈᖅᑎᑦᓯᔪᒫᓐᖏᓚᑦ, ᕿᑐᕐᖏᐅᖃᑦᑕᕈᓐᓃᖅᓗᑎᒡᓗ ᖃᓄᐃᓐᓇᖅᑐᓄᑦ ᑎᑭᑕᐅᕙᒃᑐᓂᒃ; ᕿᑐᕐᖓᕆᔭᐅᔪᒫᕐᖕᒪᑕ ᐊᑕᓂᕐᖕᒧᑦ ᓮᒻᒪᖅᑎᑕᐅᓯᒪᓗᑎᒃ. ᑭᖑᕚᖏᓐᓄᑦ ᑎᑭᐅᑎᓯᒪᔪᒥᒃ. 
24ᐅᖃᓚᐅᖅᑎᓐᓇᒋᑦ ᓱᓕ ᑭᐅᖃᑦᑕᕈᒫᖅᐸᒃᑲ, ᐅᖃᕇᖅᑎᓐᓇᒋᑦ ᓱᓕ ᑐᓴᖃᑦᑕᕈᒫᖅᐸᒃᑲ. 
25ᐊᒪᕈᖅ ᓰᐱᐅᓪᓗ ᓄᕐᕋᖓ ᓂᕆᓇᓱᖃᑎᒌᒍᒫᖅᐴᒃ, ᓛᔭᓗ ᐃᕕᒃᓱᒐᕐᖕᓂᒃ ᓂᕿᖃᕈᒫᖅᐳᖅ ᐃᒻᒧᒃᓯᐅᒐᖅᑎᑐᑦ; ᖁᒡᓗᒋᐊᓪᓕ ᓄᓇᐅᑉ ᐳᔪᕋᖓᓂᒃ ᓂᕆᔭᒃᓴᖃᕈᒫᖅᐳᑦ, ᐋᓐᓂᖃᑦᑕᐅᑎᔪᒫᓐᖏᓚᑦ ᑐᖁᕋᐅᑎᓇᑎᒡᓗ ᐃᓘᓐᓇᑎᒃ ᖃᖅᑲᖁᑎᓐᓂ ᐃᑦᔪᕐᖕᓁᑦᑐᒥ.” ᐊᑕᓂᖅ ᑍᒪᒃ ᐅᖃᖅᐳᖅ.
