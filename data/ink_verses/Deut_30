1“ᒫᓐᓇ ᐃᓱᒪᖅᓱᖅᓗᓯ ᓂᕈᐊᖅᕕᒃᓴᖃᖅᑎᑉᐸᑦᓯ ᓇᓪᓕᐊᓐᓂᑐᐃᓐᓇᖅ ᓮᒻᒪᖅᑎᑕᐅᓂᕐᖕᒥᒃ ᓱᒋᐊᖅᑕᐅᓂᕐᖕᒥᒡᓗ. ᑕᒪᒃᑯᐊᓕᒫᑦ ᐃᓕᑦᓯᓐᓄᑦ ᑎᑭᐅᑎᓯᒪᓕᕐᖕᓂᖏᑕ ᑭᖑᓂᖓᒍᑦ, ᐃᓅᖃᑎᒌᒡᔪᐊᓂᓗ ᓄᓇᖃᓕᖅᑎᓪᓗᓯ ᐊᑕᓂᐅᑉ ᒎᑎᑦᓯ ᓇᒧᑐᐃᓐᓇᖅ ᓯᐊᒻᒪᖅᑎᓯᒪᖕᒪᓯ, ᐃᖅᑲᐅᒪᔪᒃᓴᐅᕗᓯ ᐱᕕᒃᓴᖃᑦᓯᐊᖅᑎᑦᓯᓚᐅᕐᖕᓂᓐᓂᒃ ᓇᓪᓕᐊᓐᓂᑐᐃᓐᓇᖅ ᓂᕈᐊᕈᓐᓇᖅᓗᓯ. 
2ᐊᑕᓂᕐᖕᒧᓪᓗ ᒎᑎᑦᓯᓐᓄᑦ ᐅᑎᕈᑦᓯ, ᑭᖑᕚᓯ ᐃᓚᒋᓗᒋᑦ ᐆᒻᒪᑎᑦᓯᓐᓄᑦ ᐊᑕᖏᖅᑐᒧᑦ ᑕᕐᖕᓂᑦᓯᓐᓄᓪᓗ ᐊᑕᖏᖅᑐᒧᑦ ᐱᖁᔭᖏᑦ ᓈᓚᒍᒪᓕᖅᓗᒋᑦ ᐅᓪᓗᒥ ᐃᓕᑦᓯᓐᓄᑦ ᑐᓂᓯᒪᔭᒃᑲ, 
3ᑕᕝᕙ ᐊᑕᓂᐅᑉ ᒎᑎᑦᓯ ᓂᑲᒋᓕᕈᒫᖅᐹᓯ, ᑲᑎᖅᓱᓕᕈᒫᖅᐹᓯᓗ ᐅᑎᖁᓪᓗᓯ ᓄᓇᒋᔭᑦᓯᓐᓄᑦ ᐃᓅᖃᑎᒌᒡᔪᐊᓂᑦ ᓇᑭᑐᐃᓐᓇᖅ, ᐱᕙᓪᓕᐊᑎᓕᕐᖕᒥᓗᓂᓯᓗ. 
4ᐊᒡᓛᒃ ᓄᓇᐅᑉ ᐅᖓᓯᖕᓂᖅᐹᖓᓄᑦ ᓯᐊᒻᒪᖅᑎᑕᐅᓯᒪᒐᓗᐊᕈᑦᓯ, ᐊᑕᓂᐅᑉ ᒎᑎᑦᓯ ᑲᑎᖅᓱᕈᒫᖅᐹᓯ ᐅᑎᖅᑎᓪᓗᓯᓗ, 
5ᓯᕗᓕᕕᓂᑦᓯ ᓄᓇᒋᓚᐅᖅᓯᒪᔭᖓᓄᑦ ᐅᑎᕈᓐᓇᖅᓯᖁᓪᓗᓯ ᓄᓇᑖᕆᖕᒥᓗᒍᓗ. ᑕᕝᕙ ᐱᕙᓪᓕᐊᓂᖅᓴᒻᒪᕆᐅᓕᕈᒫᖅᐳᓯ ᐃᓄᒋᐊᖕᓂᖅᓴᐅᓕᖅᓗᓯᓗ ᓯᕗᓕᕆᓚᐅᖅᑕᑦᓯᓐᓂᑦ. 
6ᐊᑕᓂᐅᓪᓗ ᒎᑎᑦᓯ ᑐᓂᓯᕕᒋᔪᒫᖅᐹᓯ ᑭᖑᕚᓯᓗ ᐃᓚᒋᓗᒋᑦ ᐆᒻᒪᑎᒥᒃ ᓈᓚᒍᓐᓇᖅᑐᒥᒃ, ᑖᑦᓱᒥᖓ ᐅᖓᒻᒪᕆᓕᖁᓪᓗᓯ ᐆᒻᒪᑎᑦᓯᓐᓄᑦ ᐊᑕᖏᖅᑐᒧᑦ ᑕᕐᖕᓂᑦᓯᓐᓄᓪᓗ ᐊᑕᖏᖅᑐᒧᑦ, ᑕᒫᓂᓗ ᓄᓇᒋᔭᑦᓯᓐᓂ ᓄᓇᑖᒃᑲᓐᓂᓕᖁᓪᓗᓯ. 
7ᑕᒪᒃᑯᐊᓕ ᓱᒋᐊᖅᑕᐅᓂᓕᒫᑦ ᐊᑭᕋᑦᓯᓐᓄᑦ ᓴᖑᑎᖔᕋᔭᖅᐰᑦ, ᐃᓕᑦᓯᓐᓂᒃ ᐆᒥᓱᒃᑐᓄᑦ ᐊᑭᕋᖅᑐᖅᑐᓄᓪᓗ, 
8ᑕᕝᕙ ᐊᑕᓂᐅᑉ ᓂᐱᖓ ᓈᓚᓕᕋᔭᕆᕙᓯ, ᐱᖁᔭᓕᒫᖏᓪᓗ ᒪᓕᓕᖅᓗᒋᑦ ᐅᓪᓗᒥ ᐃᓕᑦᓯᓐᓄᑦ ᒪᓕᒃᑕᐅᖁᔭᒃᑲ. 
9ᐊᑕᓂᐅᓪᓗ ᒎᑎᑦᓯ ᑕᒤᑎᒍᑦ ᐱᓇᓱᐊᕐᖕᓂᑦᓯᒍᑦ ᐱᕙᓪᓕᐊᑎᑦᓯᐊᕐᖕᓂᐊᖅᐹᓯ; ᕿᑐᕐᖓᑖᕈᒫᖅᐳᓯᓗ ᐅᓄᖅᑐᓂᒃ ᐆᒪᔪᖁᑎᖃᓕᖅᓗᓯᓗ ᐃᒻᒧᒃᓯᐅᒐᕐᖕᓂᒃ ᐅᓄᖅᑐᓂᒃ, ᐱᕈᖅᓰᕕᖁᑎᓯᓗ ᓂᐊᖂᔭᒃᓴᓂᒃ ᑍᒪᓐᖓᑦ ᐱᕈᖅᕕᐅᖏᓐᓇᓕᕈᒫᖅᐳᑦ. ᖁᕕᐊᓱᑦᓯᐊᖅᓗᓂ ᐃᓕᑦᓯᓐᓂᒃ ᐱᕙᓪᓕᐊᑎᑦᓯᓕᕈᒫᖅᐳᖅ, ᑍᑦᓱᒪᓂ ᓯᕗᓕᕕᓂᓯ ᐱᕙᓪᓕᐊᓂᕆᕙᓚᐅᖅᑕᖏᑎᑐᑦ, 
10ᐊᑕᓂᐅᑉ ᒎᑎᑦᓯ ᓂᐱᖓ ᓈᓚᖕᓂᐊᕈᑦᓯᐅᒃ, ᐱᖁᔭᓕᒫᖏᓪᓗ ᒪᓕᑦᓯᐊᖅᓗᒋᑦ ᐅᑯᓇᓂ ᑎᑎᕋᖅᓯᒪᔪᑦ, ᐊᑕᓂᕐᖕᒧᓪᓗ ᒎᑎᑦᓯᓐᓄᑦ ᓵᒋᐊᕐᖕᓂᐊᕈᑦᓯ ᐆᒻᒪᑎᑦᓯᓐᓄᑦ ᐊᑕᖏᖅᑐᒧᑦ ᑕᕐᖕᓂᑦᓯᓐᓄᓪᓗ ᐊᑕᖏᖅᑐᒧᑦ.
11ᐅᓪᓗᒥ ᑖᒃᑯᐊ ᐃᓕᑦᓯᓐᓄᑦ ᐱᖁᔨᑦᔪᑎᒋᔭᒃᑲ ᐊᔪᕐᖕᓇᓗᐊᖏᒻᒪᑕ, ᐃᓕᑦᓯᓐᓄᓪᓗ ᐅᖓᓯᓗᐊᕋᑎᒃ. 
12ᕿᓚᖕᒦᖏᒻᒪᑕ, ᐊᐱᕆᔭᕆᐊᖃᓐᖏᓚᓯᓘᓐᓃᑦ, ‘ᑭᓇᓕ ᕿᓚᖕᒧᑦ ᐂᓂᐊᖅᐸ, ᐅᕙᑦᑎᓐᓄᑦ ᑐᓂᓯᓂᐊᕐᖕᒪᑦ ᑖᒃᑯᓂᖓ, ᑐᓴᕐᖕᓂᐊᕋᑦᑎᒍ ᒪᓕᒡᓗᒋᓪᓗ?’ 
13ᐃᒪᖅᕕᐅᓪᓗ ᐊᑭᐊᓃᖏᓐᓂᕗᑦ, ᐊᐱᕆᔭᕆᐊᖃᓐᖏᓚᓯᓘᓐᓃᑦ, ‘ᑭᓇᓕ ᐃᒪᖅᕕᐅᑉ ᐊᑭᐊᓄᑦ ᐃᑳᕈᓐᓇᖅᐹ ᐅᕙᑦᑎᓐᓄᐊᕈᑦᔨᖁᓪᓗᒍ, ᑐᓴᕐᖕᓂᐊᕋᑦᑎᒍ ᒪᓕᒡᓗᒋᓪᓗ?’ 
14ᐅᖃᐅᓯᖅᓕ ᐃᓕᑦᓯᓐᓄᑦ ᖃᓂᑉᐳᖅ, ᖃᓂᑦᓯᓐᓃᑉᐳᖅ ᐆᒻᒪᑎᑦᓯᓐᓃᑦᓱᓂᓗ, ᒪᓕᒍᓐᓇᑦᓯᐊᖅᐸᓯ.
15ᐅᓪᓗᒥ ᒪᓂᑦᔨᕗᖓ ᐃᓕᑦᓯᓐᓄᑦ ᐃᓅᓯᕐᖕᒥᒃ ᐱᐅᔪᒥᒃ, ᑐᖁᒥᒡᓗ ᐱᐅᖏᑦᑐᒥᒃ. 
16ᐊᑕᓂᐅᑉ ᒎᑎᑦᓯ ᐱᖁᔭᖏᑦ ᓈᓚᖕᓂᐊᕈᑦᓯᒋᒃ, ᑖᒃᑯᐊ ᐅᓪᓗᒥ ᐃᓕᑦᓯᓐᓄᑦ ᒪᓕᒃᑕᐅᖁᔭᒃᑲ, ᐊᑕᓂᕐᖕᒥᒃ ᒎᑎᑦᓯᓐᓂᒃ ᐅᖓᒋᔭᖃᕐᖕᓂᐊᕈᑦᓯ, ᐃᓅᓗᓯᓗ, ᐃᓅᓯᐅᖁᔭᖓᓂ, ᐱᖁᔭᖏᓪᓗ ᒪᓕᒐᒃᓴᐅᖁᔭᖏᓪᓗ ᒪᓕᒡᓗᒋᑦ, ᑕᕝᕙ ᐃᓅᓂᐊᖅᐳᓯ ᐅᓄᖅᓯᕙᓪᓕᐊᓗᓯ, ᐊᑕᓂᐅᓪᓗ ᒎᑎᑦᓯ ᓮᒻᒪᖅᑎᑦᓱᒫᖅᐹᓯ ᓄᓇᒥ ᓄᓇᑖᕆᓂᐊᓕᖅᑕᑦᓯᓐᓂ. 
17ᐆᒻᒪᑎᑦᓯᒍᓪᓕ ᒪᓕᒍᒪᓂᐊᖏᒃᑯᑦᓯ, ᓈᓚᒍᒪᖏᓪᓗᓯᓗ, ᒎᑎᒋᔭᐅᔪᓄᓪᓗ ᓴᖑᑎᑕᐅᓗᓯ ᑖᒃᑯᓄᖓ ᑐᒃᓯᐊᖃᑦᑕᓕᕈᑦᓯ, 
18ᓇᓗᓁᖅᓯᕕᒋᕙᑦᓯ ᑕᕝᕙ ᐅᓪᓗᒥ, ᓄᖑᑎᑕᐅᔪᒫᖅᐳᓯ; ᐊᑯᓂᐅᖏᑦᑐᖅ ᐃᓅᔪᒫᖅᐳᓯ ᓄᓇᒥ ᓄᓇᑖᕆᓂᐊᓕᖅᑕᑦᓯᓐᓂ ᔪᐊᕐᑕᓂᐅᑉ ᑰᖓᑕ ᐊᑭᐊᓂ ᓄᓇᖁᑎᑖᕆᔭᖅᑐᖅᑕᑦᓯᓐᓂ. 
19ᕿᓚᒃ ᓄᓇᓗ ᑕᒪᑐᒥᖓ ᓂᕈᐊᕆᔭᑦᓯᓐᓂᒃ ᖃᐅᔨᒪᖁᕚᒃᑲᒃ ᐅᓪᓗᒥ ᒪᓂᑦᔨᒐᒪ ᐃᓕᑦᓯᓐᓄᑦ ᐃᓅᓯᕐᖕᒥᒃ ᑐᖁᒥᒡᓗ, ᓇᓪᓕᐊᓐᓂᑐᐃᓐᓇᖅ ᒎᑎᐅᑉ ᓮᒻᒪᖅᑎᑦᓯᓂᖓᓂᒃ ᓱᒋᐊᖅᓯᓂᖓᓂᒡᓗ, ᑍᒤᒻᒪᑦ ᐃᓅᓯᕐᖕᒥᒃ ᓂᕈᐊᕆᑦᓯ, ᑭᖑᕚᒃᓴᓯᓗ ᐃᓅᖁᓪᓗᓯ. 
20ᐊᑕᓂᖅ ᒎᑏᑦ ᐅᖓᒋᔭᒃᓴᕆᕙᑦ, ᓂᐱᖓᓗ ᓈᓚᒡᓗᒍ ᓱᖁᓯᔪᐃᑦᑑᕕᒋᓗᒍᓗ, ᑕᕝᕙ ᑭᖑᕚᓕᒫᓯᓗ ᐃᓅᔪᒫᖅᐳᓯ ᓄᓇᒥ ᐊᖏᕈᑎᒋᓯᒪᔭᖓᓂ ᑐᓂᓂᐊᕐᖕᓂᕋᖅᓗᓂᐅᒃ ᓯᕗᓕᕕᓂᑦᓯᓐᓄᑦ, ᐂᕝᕙᕋᕼᐋᒧᑦ, ᐂᓴᑭᒧᑦ, ᔧᑯᒧᓪᓗ.”
