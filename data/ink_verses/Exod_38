1ᑐᓂᕐᕈᓯᖅᕕᒃᓴᓕᐅᓚᐅᕆᕗᖅ ᐃᑯᐊᓚᑦᓯᕕᒃᓴᒥᒃ, ᕿᔪᖕᒥᒃ ᑎᓴᒃᑕᒥᒃ+ ᐊᑬᑦᓯᐊᒥᒃ ᐊᑎᓕᖕᒥᒃ. ᑖᓐᓇᓗ ᓯᒃᑭᑕᓪᓗᐊᖑᓪᓗᓂ+ ᑕᑭᓂᖃᖅᓗᓂ 2.2-ᓂᒃ ᒦᑕᓂᒃ ᓯᓕᖕᓂᖃᖅᓗᓂᓗ 2.2-ᓂᒃ ᒦᑕᓂᒃ, ᐳᖅᑐᓂᖃᖅᓗᓂᓗ 1.3-ᓂᒃ ᒦᑕᓂᒃ. 
2ᑎᕆᖅᑯᖏᑕᓗ ᖄᖏᑎᒍᑦ ᓯᑕᒪᑎᒍᑦ ᓇᒡᔪᓐᖑᐊᓕᐅᕆᕚ, ᑖᒃᑯᐊᓕ ᑐᓂᕐᕈᓯᖅᕕᐅᑉ ᐃᓚᒋᕔᑦ ᐃᓕᐅᕋᖅᓯᒪᖏᓪᓗᑎᒃ. ᑖᓐᓇᓗ ᓯᓚᑉᐱᐊᖅᐹ ᐊᑕᖏᖅᓗᒍ ᑲᓐᓄᔭᒥᒃ. 
3ᑐᓂᕐᕈᓯᖅᕕᖕᒧᑦ ᐊᓪᓕᕋᒃᓴᓕᐅᕆᕗᖅ ᑐᓐᓄᕕᓃᑦ ᐊᖅᔭᓕᓂᖏᓐᓄᑦ ᐊᓪᓕᕋᒃᓴᒥᒃ: ᑖᒃᑯᓄᖓᓗ ᖃᓗᓯᑦᔪᑎᒃᓴᒥᒃ ᓴᓇᒋᕗᖅ, ᐴᒍᑕᓂᒡᓗ, ᓂᒃᓯᒐᐅᑎᓂᒡᓗ, ᐃᑯᒪᓂᒡᓗ ᐊᒡᔭᖅᓯᑦᔪᑎᒃᓴᓂᒃ; ᑕᒪᒃᑯᐊᓗ ᑲᓐᓄᔭᐅᕗᑦ. 
4ᑐᓂᕐᕈᓯᖅᕕᐅᑦᑕᐅᖅ ᕿᔪᖏᑦᑕ ᐃᓂᒃᓴᖓᓂᒃ ᓄᓗᐊᓐᖑᐊᓕᕆᓯᒪᔪᒥᒃ ᓴᓇᒋᕗᖅ ᑲᓐᓄᔭᒥᒃ ᑖᓐᓇᓗ ᕿᔪᒃᑯᕕᒃ ᓄᓗᐊᓐᖑᐊᓕᐊᕆᓯᒪᔪᖅ ᑐᓂᕐᕈᓯᖅᕕᐅᑉ ᖁᓛᑕ ᐊᑖᓃᑉᐳᖅ. 
5ᑎᕆᖅᑯᖏᑎᒍᓪᓗ ᓯᑕᒪᓂᒃ ᓂᒃᓯᒡᕕᓕᐅᖅᐹ ᓄᖅᓗᓂᒃ ᑖᑦᓱᒪ ᑐᓂᕐᕈᓯᖅᕕᐅᑉ ᐃᓗᖔᖓᓃᓪᓗᓂ ᖁᓛᑕᓗ ᓇᑎᖓᑕᓗ ᐊᑯᓐᓂᖓᓂ ᐃᓂᖃᖅᑐᒥᒃ. 
6ᕿᔪᑯᑖᖕᓂᒡᓗ ᓴᓇᒋᕗᖅ ᐊᑭᕋᐅᑎᒃᓵᖕᓂᒃ ᑐᓂᕐᕈᓯᖅᕕᖕᒥᒃ ᑎᓴᒃᑕᓂᒃ ᐊᑬᑦᓯᐊᒥᑦ ᐊᑎᓕᖕᒥᒃ, ᑖᒃᑯᐊᒡᓗ ᓯᓚᑉᐱᐊᖅᐰᑦ ᑲᓐᓄᔭᒥᒃ, 
7ᐊᑭᕋᐅᑎᖏᒡᓗ ᑐᓂᕐᕈᓯᖅᕕᐅᑉ ᓄᖅᓗᖏᑎᒍᑦ ᑲᐅᑎᓯᒪᕘᒃ. ᑖᓐᓇᓗ ᑐᓂᕐᕈᓯᖅᕕᒃ ᓴᓇᓯᒪᕗᖅ ᓵᑦᑐᔮᓂᑦ ᐃᓗᐊ ᐃᓗᓕᖃᖏᓪᓗᒍ ᓴᓇᕙᑦ.
8ᐴᒍᑕᕐᖕᒥᒃ ᑲᓐᓄᔭᒥᒃ ᓴᓇᒋᕗᖅ ᑲᓐᓄᔭᒥᒡᓗ ᐊᓪᓕᕋᖃᖅᓗᒍ ᐊᕐᖕᓁᑦ ᑕᕐᕋᖅᑑᑎᖏᓐᓂᑦ ᓴᓇᓚᐅᖅᐳᖅ ᐊᑕᓂᐅᑉ ᓇᔪᒐᖓᑕ ᑐᐱᐅᑉ ᐃᑎᖅᑕᖅᕕᖓᓂ ᐱᓇᓱᐊᖅᑎᐅᔫᑉ ᐱᖁᑎᕕᓂᖓᓂᒃ.
9ᑐᐱᕐᖕᒥ ᐊᑕᓂᐅᑉ ᐃᓂᒃᓴᕆᓂᐊᖅᑕᖓᓂ ᐃᒡᓗᐊᕈᓯᓕᐅᓚᐅᕆᕗᖅ ᑲᓪᓗᓈᖅᑕᑦᓯᐊᕙᖕᓂᒃ ᓵᑦᑐᓂᒃ ᑖᓗᑕᖃᖅᓗᒍ. ᑐᐱᕐᖕᒥ ᓯᕿᓂᐅᑉ ᓇᓛᓃᑦᑐᒃᑯᑦ ᐋᖅᑮᕗᖅ ᑖᓗᑕᕐᖕᒥᒃ ᓴᓂᒧᑐᓂᖃᖅᑎᓪᓗᒍ 44-ᓂᒃ ᒦᑕᓂᒃ, 
10ᓇᐸᔪᖃᖅᓗᓂᓗ 20-ᓂᒃ ᑖᒃᑯᐊᓗ ᑐᓐᖓᕕᖃᖅᐳᑦ 20-ᓂᒃ ᐊᑐᓂᑦ ᑲᓐᓄᔭᐅᓪᓗᑎᒃ, ᓇᐸᔪᖏᓪᓕ ᓂᒃᓯᖃᖅᐳᑦ ᓯᐅᓪᕕᕆᓂᒃ ᓂᒃᓯᒡᕕᖏᓪᓗ ᐃᑳᖓᔪᑦ ᓯᐅᓪᕕᕆᐅᒋᓪᓗᑎᒃ. 
11ᑍᒫᑦᓮᓐᓇᖅᑕᐅᖅ ᑐᐱᐅᑉ ᐅᓐᓄᐊᓪᓗᐊᖓᑕ ᓇᓛᓃᓐᓂᖅᓴᖅ ᑖᓗᑕᖅ ᐃᒡᓗᐊᓃᑦᑐᑎᑐᑦ ᐋᖅᑭᒃᓯᒪᒋᕗᖅ; ᓇᐸᔪᖃᖅᓗᓂ 20-ᓂᒃ ᑐᓐᖓᕕᖃᖅᓗᑎᒡᓗ 20-ᓂᒃ ᐊᑐᓂᑦ ᑲᓐᓄᔭᐅᓗᑎᒃ, ᓇᐸᔪᖏᓪᓕ ᓂᒃᓯᖃᖅᐳᑦ ᓯᐅᓪᕕᕆᓂᒃ ᓂᒃᓯᒡᕕᖏᓪᓗ ᐃᑳᖓᔪᑦ ᓯᐅᓪᕕᕆᐅᒋᓪᓗᑎᒃ. 
12ᓯᕿᓂᐅᓪᓕ ᓂᐱᕕᐊᑕ ᓇᓛᓃᑦᑐᖅ ᑖᓗᑕᖅ ᓴᓂᒧᑐᓂᖃᖅᐳᖅ 22-ᓂᒃ ᒦᑕᓂᒃ, ᓇᐸᔪᖃᖅᓗᓂᓗ 10-ᓂᒃ ᑐᓐᖓᕕᖃᖅᓗᑎᒡᓗ ᐊᑐᓂᑦ 10-ᓂᒃ. 
13ᓯᕿᓂᐅᓪᓕ ᓄᐃᕕᐊᑕ ᓇᓛᓃᑦᑐᖅ, ᐃᒡᓗᐊᕈᓯᐅᑉ ᐃᑎᖅᑕᖅᕕᒃᓴᖓ, ᓴᓂᒧᑐᓂᖃᖅᐳᖅ 22-ᓂᒃ ᒦᑕᓂᒃ. 
14ᐃᑎᖅᑕᖅᕕᖓᓕ ᑖᓗᑕᖃᖅᐳᖅ ᐊᕙᒻᒧᑦ ᒪᑐᐃᖅᑕᖅᑐᒥᒃ ᐃᒡᓗᐊ ᓴᓂᒧᑦ ᓯᓕᖕᓂᖃᖅᓗᓂ 6.6-ᓂᒃ ᒦᑕᓂᒃ, ᑖᒃᑯᐊᓗ ᓇᐸᔪᖃᖅᐳᑦ ᐱᖓᓱᓂᒃ ᐊᑐᓂᓪᓗ ᑐᓐᖓᕕᖃᖅᓗᑎᒃ ᐱᖓᓱᓂᒃ. 
15ᐃᒡᓗᐊᑦᑕᐅᖅ ᑍᒫᓪᓗᐊᖅ ᐊᖏᓂᖃᕆᕗᖅ ᓯᓕᖕᓂᖃᖅᓗᓂ 6.6-ᓂᒃ ᒦᑕᓂᒃ, ᓇᐸᔪᖃᖅᓗᑎᒡᓗ ᐱᖓᓱᓂᒃ; ᐊᑐᓂᓪᓗ ᑐᓐᖓᕕᖃᖅᓗᑎᒃ ᐱᖓᓱᓂᒃ. 
16ᐊᕙᑎᓕᒫᖓᓂᓕ ᑖᓗᑕᖏᑦ ᓴᓇᓯᒪᓚᐅᖅᐳᑦ ᖃᓪᓗᓈᖅᑕᑦᓯᐊᕙᖕᒥᑦ ᓵᑦᑐᒥᑦ. 
17ᓇᐸᔪᓕᒫᖏᓪᓗ ᐃᑦᔪᕐᖕᓁᑦᑐᕕᖕᒦᑦᑐᑦ ᑲᓱᖅᓯᒪᐅᑎᕗᑦ ᐃᑳᖓᔪᖃᖅᓗᑎᒃ ᓯᐅᓪᕕᕆᓂᒃ, ᓂᒃᓯᖏᓪᓗ ᓯᐅᓪᕕᕆᐅᖕᒥᓗᑎᒃ ᓇᐸᔪᖏᓪᓗ ᑐᓐᖓᕕᖃᖅᓗᑎᒃ ᑲᓐᓄᔭᓂᒃ. 
18ᐃᑎᖅᑕᖅᕕᓪᓚᕆᖓᓕ ᑖᓗᑕᖃᖅᐳᖅ ᖃᓪᓗᓈᖅᑕᑦᓯᐊᕙᖕᒥᒃ ᓵᑦᑐᒥᒃ ᑐᖑᔪᖅᑐᖃᖅᓗᓂ, ᐊᐅᐸᓪᓚᕆᒃᑐᖃᖅᓗᓂᓗ, ᐊᐅᐸᖅᑐᖃᖅᓗᓂᓗ ᓄᕕᖅᓵᒃᓴᔭᐅᓪᓗᓂ, ᑖᒃᑯᐊᓗ ᑕᖅᓯᖅᓱᖅᓯᒪᓪᓗᑎᒃ ᒥᖅᓱᖅᓯᒪᔪᓂᒃ. ᑐᑭᒧᓪᓕ ᑕᑭᓂᖃᖅᐳᖅ 9-ᓂᒃ ᒦᑕᓂᒃ, ᐳᖅᑐᓂᖃᖅᓗᓂᓗ 2-ᒦᑕᓂᒃ, ᑕᒪᒃᑯᐊ ᑖᓗᑍᑦ ᐊᖏᓂᕆᔭᖏᑎᑐᑦ. 
19ᑕᒪᒃᑯᐊᓗ ᓇᐸᑦᔪᑎᖃᖅᐳᑦ ᓯᑕᒪᓂᒃ ᓇᐸᔪᓂᒃ ᑐᓐᖓᕕᖃᖅᓗᑎᒡᓗ ᑲᓐᓄᔭᓂᒃ. ᓂᒃᓯᖏᓪᓗ, ᖄᖓᓃᑦᑐᓪᓗ ᐅᓕᒋᔭᖏᑦ, ᓇᐸᔪᕆᔭᖏᓪᓗ ᓴᓇᓯᒪᓚᐅᖅᐳᑦ ᓯᐅᓪᕕᕆᒥᑦ. 
20ᑐᐱᐅᓪᓕ ᓄᖃᖅᑑᑎᖏᑕ ᐸᐅᒍᐊᖏᑦ ᐊᕙᓗᖏᑕᓗ ᓄᖃᖅᑐᖅᕕᖏᑦ ᑲᓐᓄᔭᐅᕗᑦ.
21ᒪᑯᐊ ᑕᕝᕙ ᐊᑐᖅᑕᐅᓚᐅᖅᑐᑦ ᓴᕕᕋᔧᑦ ᑐᐱᓕᐅᖅᑐᓄᑦ ᐊᑕᓂᐅᑉ ᓇᔪᒐᕆᔭᖓᓄᑦ, ᑕᕝᕙᓂ ᑖᒃᑯᐊᒃ ᐅᔭᕌᒃ ᐱᖁᔭᓂᒃ ᖁᓕᓂᒃ ᑎᑎᕋᖅᕕᐅᓯᒪᔪᑦ ᐃᓂᒃᓴᖃᖅᕕᒋᔭᖓᓂ. ᑕᒪᒃᑯᐊᓗ ᓇᓗᓁᖅᓯᒪᕗᑦ ᒨᓯᓯᐅᑉ ᐊᑐᒐᒃᓴᐅᓂᕋᓚᐅᖅᑕᖏᓐᓂᒃ ᒪᓕᒃᓯᒪᓪᓗᑎᒃ ᓕᕔᑎᒃᑯᓐᓂᑦ ᓴᓇᔭᐅᓚᐅᖅᑐᑦ ᐊᐅᓚᑦᓯᔨᖃᖅᑎᓪᓗᒋᑦ ᐃᑕᒫᕐᒥᒃ ᐂᕈᓂᐅᑉ ᐃᕐᖕᓂᖓᓂᒃ.
22ᐱᔭᓕᐅᓪᓕ, ᐅᕆᐅᑉ ᐃᕐᖕᓂᖓ ᕼᐅᕆᐅᑉ ᐃᕐᖑᑕᖓ, ᔫᑕᐅᑉ ᑭᖑᕚᖏᓐᓂᑦ ᐱᓯᒪᔪᖅ, ᑕᒤᓐᓂᒃ ᓴᓇᓚᐅᖅᐳᖅ ᐊᑕᓂᐅᑉ ᓴᓇᔭᐅᖁᓚᐅᖅᑕᖏᓐᓂᒃ ᒨᓯᓯᒃᑯᑦ. 
23ᐃᑲᔪᖅᑎᖓᓗ, ᐅᕼᐅᓕᐊᑉ ᐊᕼᐃᓴᒪᑭᐅᑉ ᐃᕐᖕᓂᖓ, ᑖᓐ ᑭᖑᕚᖏᓐᓂᑦ ᐱᓯᒪᔪᖅ, ᑖᓐᓇ ᓴᓇᓐᖑᐊᖅᑎᐅᓚᐅᖅᐳᖅ, ᐃᒤᓕᖓᓂᒃᓴᖏᓐᓂᒡᓗ ᐋᖅᑭᒃᓱᐃᔨᐅᓪᓗᓂ, ᓄᕕᖅᓴᖅᑎᐅᓪᓗᓂᓗ ᖃᓪᓗᓈᖅᑕᑦᓯᐊᓂᒃ ᑐᖑᔪᖅᑐᓕᖕᓂᒃ, ᐊᐅᐸᓪᓚᕆᒃᑐᓂᒡᓗ, ᐊᐅᐸᖅᑐᓂᒡᓗ ᓄᕕᖅᓵᒃᓴᓂᒃ.
24ᒎᓗᓕᒫᑦᓯᐊᑦ ᑲᑎᑦᓱᒋᑦ ᐊᑕᓂᕐᖕᒧᑦ ᑐᓂᔭᐅᓚᐅᖅᑐᑦ ᑐᐱᕐᖕᒧᑦ ᐃᑦᔪᕐᖕᓁᑦᑐᒧᑦ ᐊᑐᖅᑐᒃᓴᐅᖁᓪᓗᒋᑦ ᐅᖁᒤᓐᓂᖃᓚᐅᖅᐳᑦ 1,000-ᓂᒃ ᑭᓗᒍᕌᓂᒃ, ᐅᖁᒤᓐᓂᖅᓯᐅᑎᑦ ᐊᑐᖅᑕᐅᒐᔪᒃᐸᒃᑐᑦ ᒪᓕᒡᓗᒋᑦ. 
25ᓯᐅᓪᕕᕇᓪᓗ ᓄᓇᓕᓕᒫᑦ ᐃᓄᖏᓐᓄᑦ ᓈᓴᖅᑕᐅᓯᒪᔪᓄᑦ ᑐᓂᔭᐅᓯᒪᔪᑦ ᐅᖁᒤᓐᓂᖃᓚᐅᖅᐳᑦ 3,430-ᓂᒃ ᑭᓗᒍᕌᓂᒃ, ᐅᖁᒤᓐᓂᖅᓯᐅᑎᑦ ᐊᑐᖅᑕᐅᒐᔪᒃᐸᒃᑐᑦ ᒪᓕᒡᓗᒋᑦ. 
26ᑖᒃᑯᐊ ᐃᓄᐃᑦ ᐅᓄᕐᖕᓂᖏᑦ ᐊᑐᓂᑦ ᓈᓴᖅᑕᐅᓯᒪᔪᑦ ᐊᑦᔨᒌᒥᒃ ᐊᑭᓖᑎᑕᐅᔪᑦ ᒪᓕᒡᓗᒋᑦ ᑍᒫᒃ ᐊᑐᓂᑦ ᐊᑭᓕᐅᑎᒋᔭᐅᖁᔭᐅᔪᒥᒃ ᒪᓕᒡᓗᑎᒃ ᐊᑭᓖᓚᐅᕐᖕᒪᑕ, ᐅᖁᒤᓐᓂᖅᓯᐅᑎᑦ ᐊᑐᖅᑕᐅᒐᔪᒃᐸᒃᑐᑦ ᒪᓕᒡᓗᒋᑦ. ᐊᖑᑎᑦ ᐊᕐᕌᒍᓖᑦ 20-ᓂᒃ ᐱᒋᐊᖅᓗᒋᑦ ᐅᖓᑖᓄᑦ ᐊᕐᕌᒍᓖᑦ ᑎᑭᓪᓗᒋᑦ ᓈᓴᖅᑕᐅᓯᒪᔪᑦ ᐅᓄᕐᖕᓂᖃᓚᐅᖅᐳᑦ 603,550-ᓂᒃ. 
27ᓯᐅᓪᕕᕇᓪᓕ, ᐅᖁᒤᓐᓂᖃᓚᐅᖅᐳᑦ 3,400-ᓂᒃ ᑭᓗᒍᕌᓂᒃ 100-ᓄᑦ ᑐᓐᖓᕕᒃᓴᓄᑦ ᐊᑐᖅᑕᐅᓚᐅᖅᑐᑦ ᑐᐱᕐᖕᒧᑦ ᐃᑦᔪᕐᖕᓁᑦᑐᒧᑦ ᑖᓗᑕᕆᔭᖏᓐᓄᓪᓗ, ᑐᓐᖓᕕᒡᓗ ᐊᑕᐅᓯᖅ ᐊᑐᓂᑦ ᐅᖁᒤᓐᓂᖃᖅᐳᖅ 34-ᓂᒃ ᑭᓗᒍᕌᓂᒃ. 
28ᐊᒥᐊᒃᑯᒋᔭᖏᓪᓗ ᓯᐅᓪᕕᕇᑦ 30-ᓂᒃ ᑭᓗᒍᕌᓂᒃ ᐅᖁᒤᓐᓂᓖᑦ ᐸᔧᓕᐅᓪ ᓴᓇᓚᐅᕆᕔᑦ ᕿᕋᑦᑕᖅᑯᑎᒃᓴᐅᓪᓗᑎᒃ, ᓇᐸᔪᓄᓪᓗ ᓂᕕᓐᖓᕕᐅᔪᓄᑦ ᓂᒃᓯᒋᔭᐅᓪᓗᑎᒃ, ᐅᓕᒋᔭᐅᔫᓪᓗ ᖃᓕᐊᕈᑕᖓᑕ ᐋᖅᑭᒃᓯᒪᐅᑎᒋᓪᓗᓂᒋᑦ. 
29ᑲᓐᓄᔧᓪᓕ ᐊᑕᓂᕐᖕᒧᑦ ᑐᓂᕐᕈᑎᒋᔭᐅᓚᐅᖅᑐᑦ ᐅᖁᒤᓐᓂᖃᖅᐳᑦ 2,425-ᓂᒃ ᑭᓗᒍᕌᓂᒃ. 
30ᑕᒪᒃᑯᓄᖓᓗ ᑐᐱᐅᑉ ᐃᑎᖅᑕᖅᕕᖓᑕ ᑐᓐᖓᕕᒃᓴᖏᓐᓂᒃ ᓴᓇᓚᐅᖅᐳᖅ ᐊᑕᓂᐅᑉ ᓇᔪᒐᒃᓴᖓᓄᑦ, ᑐᓂᕐᕈᓯᖅᕕᒡᓗ ᑲᓐᓄᔭᖅ ᓴᒡᕙᓯᒡᕕᒋᔭᖏᓪᓗ ᑲᓐᓄᔭᐅᒋᓪᓗᑎᒃ, ᑐᓂᕐᕈᓯᖅᕕᐅᓪᓗ ᓱᓇᑐᐃᓐᓇᒃᓴᓕᒫᖏᓐᓄᑦ ᐊᑐᓚᐅᕆᕔᑦ. 
31ᐊᒻᒪᑦᑕᐅᖅ ᐊᕙᓗᓕᒫᖏᑕ ᓇᐸᔪᖏᓐᓄᑦ ᑐᓐᖓᕖᑦ; ᐊᕙᓗᖏᑕᓗ ᐃᑎᖅᑕᖅᕕᖏᓐᓄᑦ, ᑐᐱᐅᓪᓗ ᓄᖃᖅᑑᑎᖏᑕ ᐸᐅᒍᐊᒃᓴᖏᓐᓄᑦ ᑐᐱᐅᓪᓗ ᐊᕙᓗᓕᒫᖏᑕ ᓄᖃᖅᑑᓯᖅᕕᓕᒫᖏᓐᓄᑦ ᐊᑐᖅᑕᐅᓚᐅᖅᐳᑦ.
