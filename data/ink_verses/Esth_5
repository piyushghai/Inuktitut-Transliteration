1ᑕᕝᕙ ᐅᓪᓗᐃᑦ ᓂᕆᑦᑍᓕᓂᖏᑕ ᐱᖓᔪᒋᓕᖅᑕᖓᓂ ᐊᓯᑕ ᐊᖓᔪᖅᑳᖅᓯᐅᑎᓂᒃ ᐊᓐᓄᕌᓂᒃ ᐊᑎᕗᖅ ᐊᖓᔪᖅᑳᖅᔪᐊᓪᓗ ᐃᒡᓗᖓᑕ ᐊᕙᓗᐊᑕ ᐃᓗᐊᓄᑦ ᐃᑎᖅᓗᓂ, ᐊᖓᔪᖅᑳᖅᔪᐊᑉ ᐃᒡᓗᖓᑕ ᐊᑭᓪᓗᐊᖓᓃᑦᑐᒧᑦ, ᐊᖓᔪᖅᑳᖅᔪᐊᖅᓕ ᐃᒃᓯᕙᐅᑕᖅᔪᐊᒥᓂ ᐃᒃᓯᕙᓚᐅᖅᐳᖅ ᐊᖓᔪᖅᑳᐅᕕᖕᒥᓂ, ᐃᑎᖅᑕᖅᕕᖓᓄᑦ ᓵᓐᖓᓪᓗᓂ. 
2ᐊᖓᔪᖅᑳᖅᔪᐊᓪᓕ ᑯᐃᓐ ᐊᓯᑕ ᑕᑯᒐᒥᐅᒃ ᐃᑎᖅᑕᖅᕕᐅᑉ ᓯᓚᑖᓂ ᓇᖏᖅᑐᖅ, ᖁᕕᐊᒋᓚᐅᖅᐹ, ᑎᒃᑯᐊᖅᓯᑦᔪᑎᒥᒡᓗ ᒎᓗᒥᒃ ᐃᓴᒡᕕᒋᕚ ᑎᒍᒥᐊᖅᑕᒥᓂᒃ. ᐊᓯᑕᓗ ᕾᓪᓗᓂ ᐊᖓᔪᖅᑳᖅᔪᐊᑉ ᑎᒃᑯᐊᖅᓯᑦᔪᑎᖓᑕ ᓄᕗᐊ ᐊᒃᑐᖅᐹ. 
3ᑕᕝᕙ ᐊᖓᔪᖅᑳᖅᔪᐊᖅ ᐊᐱᕆᓕᖅᐳᖅ ᐊᓯᑕᒧᑦ, “ᑯᐃᓐ ᐊᓯᑖ ᓱᔪᒪᒐᕕᑦ? ᐱᔪᒪᔭᕐᖕᓂᒃ ᐅᖃᐅᑎᓚᐅᓐᖓ, ᐱᔪᒪᔭᕐᖕᓂᒃ ᑐᓂᓯᕕᒋᓂᐊᖅᐸᒋᑦ ᐊᒡᓛᑦ ᐊᖓᔪᖅᑲᐅᕕᖕᒪ ᐊᕝᕙᓪᓗᐊᖓᓂᒃ ᑐᓂᓯᕕᒋᔪᓐᓇᖅᐸᒋᑦ.”
4ᑕᕝᕙ ᐊᓯᑕᐅᑉ ᑭᐅᕚ, “ᐊᖓᔪᖅᑳᖅᔪᐊᖅ ᖃᓄᐃᒃᓴᖏᒃᑯᕕᑦ, ᕼᐂᒪᓂᓗ ᐃᓕᑦᓯᒃ ᓂᕆᔭᖅᑐᖁᕙᑦᓯᒃ ᐃᓕᑦᓯᖕᓄᑦ ᓂᕆᕕᒡᔪᐊᒃᓴᓕᐅᖅᓯᒪᒐᒪ.”
5ᑕᕝᕙ ᐊᖓᔪᖅᑳᖅᔪᐊᖅ ᐅᖃᖅᐳᖅ, “ᑐᐊᕕᖅᓗᓯ ᕼᐂᒪᓂ ᕾᖁᔭᐅᓕ, ᐊᓯᑕᐅᑉ ᐱᖁᔨᓂᖓ ᒪᓕᒡᓗᒍ.” ᑕᕝᕙ ᐊᖓᔪᖅᑳᖅᔪᐊᖅ ᕼᐂᒪᓂᓗ ᓂᕆᔭᖅᑐᖅᐴᒃ ᐊᓯᑕᐅᑉ ᓂᕆᕕᒃᔪᐊᒃᓴᓕᐊᖓᓄᑦ. 
6ᓂᕆᕕᒃᔪᐊᖅᕕᖕᒦᓕᖅᓗᑎᒃ ᐃᒥᓕᕋᒥᒃ ᕔᓂᒥᒃ, ᐊᖓᔪᖅᑳᖅᔪᐊᖅ ᐊᓯᑕᒧᑦ ᐅᖃᖅᐳᖅ, “ᓱᓇᒥᒃ ᑐᒃᓯᕋᕈᒪᕖᑦ? ᑐᓂᓯᕕᒋᓂᐊᖅᐸᒋᑦ ᐱᔪᒪᔭᕐᖕᓂᒃ. ᐱᔪᒪᓪᓚᕆᒃᑕᖃᕈᕕᑦ, ᐊᒡᓛᑦ ᐊᖓᔪᖅᑲᐅᕕᖕᒪ ᐊᕝᕙᓪᓗᐊᖓᓂᒃ ᐱᔪᒪᑐᐊᕈᕕᑦ ᑐᓂᓯᕕᒋᔪᓐᓇᖅᐸᒋᑦ.”
7ᑕᕝᕙ ᐊᓯᑕ ᐅᖃᖅᐳᖅ, “ᑐᒃᓯᕋᕈᑎᒐ ᐱᔪᒪᔭᕋᓗ ᐃᒤᑦᑑᕗᖅ: 
8ᐊᖓᔪᖅᑳᖅᔪᐊᖅ ᖁᕕᐊᒋᒍᕕᖓ, ᑐᒃᓯᕋᕈᒪᓂᕋᓗ ᐊᖓᔪᖅᑳᖅᔪᐊᑉ ᖃᓄᐃᒋᖏᑉᐸᒍ ᐱᔪᒪᔭᓐᓂᒡᓗ ᑐᓂᓯᕕᒋᓂᐊᕈᓂᖓ, ᑕᕝᕙ ᐊᖓᔪᖅᑳᖅᔪᐊᖅ ᕼᐂᒪᓂᓗ ᕾᖁᑲᓐᓂᖅᐸᑦᓯᒃ ᓂᕆᕕᒃᔪᐊᒃᓴᓕᐅᕐᖕᓂᐊᖅᑕᓐᓄᑦ ᐃᓕᑦᓯᒃ ᐱᑦᔪᑎᒋᓗᓯᒃ, ᑕᕝᕙ ᖃᐅᒃᐸᑦ ᑕᕝᕗᖓ ᕾᒍᑦᓯᒃ ᐊᖓᔪᖅᑳᖅᔪᐊᑉ ᐅᖃᐅᓯᕆᓯᒪᔭᖓ ᒪᓕᒡᓗᒍ ᐱᔪᒪᔭᓐᓂᒃ ᐅᖃᐅᑎᓛᖅᐸᑦᓯᒃ.”
9ᕼᐂᒪᓂᓕ ᑕᕝᕙᓐᖓᑦ ᐊᓂᓕᖅᐳᖅ ᖁᕕᐊᓱᒡᓗᓂ ᐆᒻᒪᑎᒥᒍᓪᓗ ᓮᒪᑦᓯᐊᖅᓗᓂ; ᒧᐊᑎᑬᓕ ᑕᑯᒐᒥᐅᒃ ᐊᖓᔪᖅᑳᖅᔪᐊᑉ ᐃᒡᓗᖓᑕ ᐃᑎᖅᑕᖅᕕᐊᑕ ᓴᓂᐊᓃᑦᑐᖅ, ᓂᑯᕕᖏᒻᒪᑦ ᐅᑯᖏᒻᒪᓪᓘᓐᓃᑦ ᕼᐂᒪᓂᒧᑦ, ᑕᕝᕙ ᕼᐂᒪᓂ ᒧᐊᑎᑬᒧᑦ ᓂᓐᖓᕕᒡᔪᐊᖅᐳᖅ. 
10ᓮᒻᒪᖅᔫᒥᓇᓱᐊᕋᒥᓕ, ᕼᐂᒪᓐ ᐊᖏᕐᕋᖅᐳᖅ; ᑕᕝᕙ ᐃᓚᓐᓇᕆᔭᓂ ᐃᒡᓗᒥᓄᑦ ᕾᖁᕔᑦ ᓄᓕᐊᓂᓗ ᔨᕆᓯ ᐃᓚᒋᔭᐅᖁᕚ. 
11ᑕᕝᕙ ᕼᐂᒪᓂᐅᑉ ᐱᐅᔪᕆᓪᓗᓂ ᐅᖃᖅᕕᒋᓕᖅᐰᑦ ᐊᔪᖅᓴᖏᑦᑐᖅᔪᐊᖑᓂᕐᖕᒥᓂᒃ, ᕿᑐᕐᖓᖏᑕᓗ ᐅᓄᕐᖕᓂᖏᓐᓂᒃ, ᐊᖓᔪᖅᑳᖅᔪᐊᒧᓪᓗ ᐊᖓᔪᖅᑳᕈᖅᑎᑕᐅᓯᒪᓂᕐᖕᒥᓂᒃ, ᐊᖓᔪᖅᑳᖅᔪᐊᓪᓗ ᐊᖓᔪᖅᑳᖁᑎᒋᔭᖏᓐᓂᑦ ᐱᔨᒋᔭᖏᓐᓂᓪᓗ ᐱᓪᓚᕆᐅᑎᑕᐅᓂᖅᓴᐅᓂᕐᖕᒥᓂᒃ. 
12ᐊᒻᒪ ᕼᐂᒪᓂ ᐅᖃᒃᑲᓐᓂᖅᐳᖅ, “ᐊᒻᒪᑦᑕᐅᖅ ᑯᐃᓐ ᐊᓯᑕ ᒪᑯᓂᖓᑐᐃᓐᓇᖅ ᕾᖁᔨᓇᓂ ᐅᕙᓐᓂᒡᓗ ᐊᖓᔪᖅᑳᖅᔪᐊᒥᒡᓗ ᓂᕆᕕᒃᔪᐊᕆᐊᖅᑐᖁᔨᖅᑲᐅᕗᖅ ᐅᐸᓗᖎᖅᓯᒪᔭᒥᓂᒃ; ᖃᐅᒃᐸᑦᑕᐅᖅ ᓱᓕ ᐅᕙᓐᓂᒃ ᕾᒋᐊᓪᓚᖁᔨᒋᕗᖅ, ᐊᖓᔪᖅᑳᖅᔪᐊᕐᖕᒥᒃ ᐂᑉᐸᑲᖅᓗᖓ. 
13ᑕᒪᒃᑯᐊᓕ ᐱᕚᓪᓕᕈᑎᒋᔪᓐᓁᖃᑦᑕᖅᐸᒃᑲ, ᑍᓐᓇ ᒧᐊᑎᑬ ᔫᑎᐅᔪᖅ ᑕᑯᑐᐊᕌᖓᒃᑯ ᐊᖓᔪᖅᑳᖅᔪᐊᑉ ᐃᒡᓗᖓᑕ ᓯᕗᕌᓂ ᐃᒃᓯᕙᔪᖅ.”
14ᑕᕝᕙ ᓄᓕᐊᖓᑕ ᔨᕆᓯᐅᑉ ᐃᓚᓐᓇᕆᔭᓕᒫᖏᑕᓗ ᐅᖃᐅᑎᕚᑦ, “ᕿᒥᑦᓯᕕᒃᓴᒥᒃ ᓴᓇᔭᐅᑎᑦᓯᓚᐅᕆᑦ 75-ᓂᒃ ᐃᑎᒐᖕᓂᒃ ᐳᖅᑐᓂᖃᖅᑎᓪᓗᒍ, ᐅᓪᓛᒃᑯᑦ ᐊᖓᔪᖅᑳᖅᔪᐊᖅ ᐅᖃᐅᑎᓂᐊᕋᕕᐅᒃ ᒧᐊᑎᑬ ᑕᕝᕙᓂ ᕿᒥᑕᐅᖁᓗᒍ; ᑕᕝᕙ ᖁᕕᐊᓱᑦᓯᐊᖅᓗᑎᑦ ᐊᖓᔪᖅᑳᖅᔪᐊᖅ ᓂᕆᕕᒡᔪᐊᕆᐊᖅᑐᖃᑎᒋᓛᖅᐸᑦ.” ᑕᒪᓐᓇ ᕼᐂᒪᓂᐅᑉ ᖁᕕᐊᒋᒐᒥᐅᒃ; ᑕᕝᕙ ᕿᒥᑦᓯᕕᒃᓴᒥᒃ ᓴᓇᔭᐅᑎᑦᓯᓕᖅᐳᖅ.
