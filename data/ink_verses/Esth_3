1ᑕᒪᒃᑯᐊ ᑭᖑᓂᖓᑦᑎᒍᑦ, ᐊᖓᔪᖅᑳᖅᔪᐊᖅ ᐊᕼᐊᓱᐃᕋᔅ ᐊᖓᔪᖅᑳᕈᖅᑎᑦᓯᕗᖅ ᕼᐂᒪᓂᒥᒃ, ᕼᐊᒥᑕᑕᐅᑉ ᐃᕐᖕᓂᖓᓂᒃ ᐊᒐᒊᑎᒥᐅᑕᒥᒃ, ᐊᐅᓚᑦᓯᔨᖁᑎᒥᓄᑦ ᓇᔪᖅᑎᒋᔭᓕᒫᒥᓄᑦ ᐊᖓᔪᖅᑳᕈᖅᑎᓪᓗᓂᐅᒃ. 
2ᐊᖓᔪᖅᑳᖅᔪᐊᓪᓗ ᐱᔨᓕᒫᖏᑦ ᐃᒡᓗᖓᓃᑦᑐᑦ ᐊᖓᔪᖅᑳᖅᔪᐊᑉ ᕼᐂᒪᓂᒥᒃ ᐅᐱᒍᓱᖕᓂᕐᖕᒧᑦ ᓰᖅᑯᖅᓗᑎᒃ ᐅᑯᖃᑦᑕᖁᓚᐅᖅᐰᑦ; ᑖᒃᑯᐊᓗ ᑍᒤᓕᐅᖅᐳᑦ, ᒧᐊᑎᑬᓕ ᓰᖅᑯᖅᓗᓂ ᐅᑯᔪᒪᓚᐅᓐᖏᓚᖅ ᐅᐱᒍᓱᒍᒪᓇᓂᓗ ᑖᑦᓱᒥᖓ. 
3ᑕᕝᕙ ᐊᖓᔪᖅᑳᖅᔪᐊᑉ ᐱᔨᓕᒫᖏᑦ ᐃᒡᓗᖓᓃᑦᑐᑦ ᒧᐊᑎᑬᒥᒃ ᐊᐱᕆᕗᑦ, “ᓱᖕᒪᑦ ᐊᖓᔪᖅᑳᖅᔪᐊᑉ ᐱᖁᔨᓂᖓᓂᒃ ᓈᓚᓐᖏᓚᑎᑦ?” 
4ᑖᒃᑯᐊᓕ ᖃᐅᑕᒫᑦ ᒧᐊᑎᑬᒥᒃ ᑎᓕᐅᕆᖃᑦᑕᓚᐅᖅᐳᑦ ᐊᖓᔪᖅᑳᖅᔪᐊᑉ ᐱᖁᔭᖓᓂᒃ ᓈᓚᖁᓪᓗᒍ; ᒧᐊᑎᑬᓕ ᑖᒃᑯᓂᖓ ᐊᓐᖔᔪᓐᓇᓚᐅᓐᖏᓚᖅ, ᑕᕝᕙ ᕼᐂᒪᓂᒧᑦ ᐅᖃᐅᓯᕆᕚᑦ, ᖃᐅᔨᔪᒪᓪᓗᑎᒃ ᒧᐊᑎᑬᑉ ᐅᖃᐅᓯᕆᔭᖓ ᓱᖁᑎᒋᔭᐅᓂᐊᖏᒻᒪᖔᑦ; ᒧᐊᑎᑬᑉ ᐅᖃᐅᑎᓚᐅᕐᖕᒪᒋᑦ ᔫᑎᐅᓂᕐᖕᒥᓂᒃ. 
5ᕼᐂᒪᓂᓕ ᑕᑯᒐᒥ ᒧᐊᑎᑬᑉ ᓰᖅᑯᖅᓗᓂ ᐅᑯᔪᒪᖏᓐᓂᖓᓂᒃ ᐅᐱᒍᓱᒍᒪᖏᓐᓂᖓᓂᒡᓗ, ᐃᓗᒥᒍᑦ ᓂᓐᖓᕕᒡᔪᐊᖅᐳᖅ. 
6ᖃᐅᔨᓕᕋᒥᓕ ᒧᐊᑎᑬᑉ ᔫᑎᐅᓂᖓᓂᒃ ᑖᓐᓇᑐᐊᖅ ᐱᒋᐊᕈᒪᔪᓐᓁᖅᐹ, ᑐᓴᖅᑎᑕᐅᓚᐅᕋᒥ ᓇᓂᒥᐅᑕᐅᓂᖓᓂᒃ, ᕼᐂᒪᓂᓕ ᐃᓱᒪᖃᓕᖅᐳᖅ ᔫᑎᓕᒫᑦ ᑐᖁᕋᖅᑕᐅᓗᑎᒃ ᓄᖑᑕᐅᑎᑦᓱᒪᓪᓗᒋᑦ ᐊᕼᐊᓱᐃᕋᔅᓯᐅᑉ ᐊᖓᔪᖅᑲᐅᕕᖓᓃᑦᑐᓕᒫᑦ.
7ᑕᖅᑭᐅᑉ ᓯᕗᓪᓕᖅᐹᖓᓐᓂ, ᑕᖅᑭᒥ ᓃᓴᒥᒃ ᑍᔭᐅᔪᒥ, ᐊᖓᔪᖅᑳᖅᔪᐊᑉ ᐊᕼᐊᓱᐃᕋᔅᓯᐅᑉ ᐊᖓᔪᖅᑲᐅᓂᖓᑕ 12-ᖓᓂ, ᕼᐂᒪᓂ ᓇᓚᐅᑦᑖᕈᑎᒧᑦ ᐴᕆᒧᑦ ᖃᐅᔨᓇᓱᐊᖅᑎᑦᓯᕗᖅ ᐅᓪᓗᖓ ᑕᖅᑭᐅᓪᓗ ᓇᓪᓕᐊᓐᓂ ᑕᒪᓐᓇ ᓇᓪᓕᐅᓐᓂᖃᓕᕋᔭᕐᖕᒪᖔᑦ; ᑕᖅᑮᑦ 12-ᖓᓐᓂ ᑍᔭᐅᔪᒥ ᐊᑖᕆᒥᒃ ᐅᓪᓗᖏᑕ 13-ᖓᓂ ᑕᕝᕙ ᓇᓗᓁᖅᑕᐅᕗᖅ.
8ᑕᕝᕙ ᕼᐂᒪᓂ ᐊᖓᔪᖅᑳᖅᔪᐊᕐᖕᒧᑦ ᐊᕼᐊᓱᐃᕋᔅᒧᑦ ᐅᖃᖅᐳᖅ, “ᐃᓅᖃᑎᒌᒡᔪᐊᖅᑕᖃᖅᐳᖅ ᓇᓂᑐᐃᓐᓇᖅ ᓯᐊᒻᒪᖓᔪᓂᒃ ᓄᓇᖁᑎᕕᑦ ᐊᕕᒃᑐᖅᓯᒪᓂᖏᓐᓂ ᓄᓇᖃᖅᑐᓂᒃ; ᑖᒃᑯᐊᓗ ᐃᒻᒥᒍᑦ ᐱᖁᔭᖃᖅᓗᑎᒃ ᐊᑦᔨᒋᔭᐅᖏᑦᑐᓂᒃ ᐃᓅᖃᑎᒌᒡᔪᐊᑦ ᐱᖁᔭᖏᓐᓄᑦ, ᐊᖓᔪᖅᑳᖅᔪᐊᓪᓗ ᐱᖁᔭᖏᓐᓂᒃ ᒪᓕᒐᑎᒃ, ᑍᒤᒻᒪᑦ ᑖᒃᑯᐊ ᑍᒤᓕᖓᑐᐃᓐᓇᖅᑎᓐᓂᐊᕈᕕᒋᑦ ᐃᓕᖕᓄᑦ ᓈᒻᒪᑦᔮᓐᖏᓚᑦ. 
9ᐊᖓᔪᖅᑳᖅᔪᐊᖅ ᖃᓄᐃᒃᓴᖏᒃᑯᕕᑦ, ᐱᖁᔭᐅᓕᕐᖕᓂᐊᖅᑐᓂᒃ ᑎᑎᕋᓚᐅᕆᑦ ᑖᒃᑯᐊ ᑐᖁᕋᖅᑕᐅᖁᓪᓗᒋᑦ, ᐊᖓᔪᖅᑳᖅᔪᐊᓪᓗ ᐱᓇᓱᐊᖅᑎᖏᑕ ᐊᖓᔪᖅᑳᖏᑦ ᐊᑭᓕᕐᖕᓂᐊᖅᐸᒃᑲ ᓯᐅᓪᕕᕆᓂᒃ 10,000-ᓂᒃ ᐅᖁᒤᓐᓂᖅᓯᐅᑎᕗᑦ ᒪᓕᒡᓗᒋᑦ, ᑖᒃᑯᓇᓐᖓᓪᓗ ᐊᖓᔪᖅᑳᖅᔪᐊᑉ ᑮᓇᐅᔭᖃᐅᑎᖓᓄᑦ ᐃᓕᔭᐅᖁᓪᓗᒋᑦ.”
10ᑕᕝᕙ ᐊᖓᔪᖅᑳᖅᔪᐊᑉ ᓇᒡᒍᐊᕐᖕᒥᓂ ᓇᓗᓁᒃᑯᓯᕈᑎᒋᓲᓂ ᐲᖅᐹ, ᑐᓂᓪᓗᒍᓗ ᕼᐂᒪᓂᒧᑦ, ᕼᐊᒥᑕᑕᐅᑉ ᐃᕐᖕᓂᖓᓄᑦ ᐊᒡᒐᒊᑎᒥᐅᑕᕐᖕᒧᑦ, ᔫᑎᑦ ᐊᑭᕋᖅᑐᖅᑎᖓᓐᓄᑦ. 
11ᐊᖓᔪᖅᑳᖅᔪᐊᓪᓗ ᕼᐂᒪᓂ ᐅᖃᐅᑎᕚ, “ᑖᒃᑯᐊ ᐃᓄᐃᑦ ᑮᓇᐅᔧᓪᓗ ᐃᓕᖕᓄᑦ ᑐᓂᕙᒃᑲ, ᐃᓱᒪᖅᓲᑎᒋᓕᒃᑭᑦ ᓈᒻᒪᒃᑐᕆᔭᕐᖕᓄᑦ.”
12ᑕᕝᕙ ᐊᖓᔪᖅᑳᖅᔪᐊᑉ ᑎᑎᕋᖅᑎᖏᑦ ᕾᖁᔭᐅᓕᖅᐳᑦ ᐅᓪᓗᐃᑦ 13-ᖓᓐᓂ ᑕᖅᑮᑦ ᓯᕗᓪᓕᖅᐹᖓᓐᓂ, ᐱᖁᔭᓕᐊᖑᔪᒥᒡᓗ ᑎᑎᕋᖅᐳᑦ ᕼᐂᒪᓂᐅᑉ ᐱᖁᔨᑦᔪᑎᒋᓚᐅᖅᑕᖏᓐᓂᒃ ᐊᖓᔪᖅᑳᖅᔪᐊᑉ ᐊᖓᔪᖅᑳᖁᑎᖏᓐᓄᑦ, ᓄᓇᓖᑦ ᐊᕕᒃᑐᖅᓯᒪᓂᖏᓐᓂ ᐊᐅᓚᑦᓯᔨᓄᑦ ᑐᕌᖅᑎᑕᐅᖁᓪᓗᒋᑦ, ᐃᓄᓕᒫᓄᑦ ᐅᖃᐅᓯᖃᑎᒌᖏᑦᑐᓄᑦ ᐅᖃᐅᓯᖏᑦ ᒪᓕᒡᓗᒋᑦ. ᐊᖓᔪᖅᑳᖅᔪᐊᑉ ᐊᕼᐊᓱᐃᕋᓯᐅᑉ ᐱᔪᓐᓇᕐᖕᓂᖓ ᐊᑐᖅᓗᒍ ᑎᑎᕋᖅᑕᐅᕗᑦ, ᓇᓗᓁᒃᑯᓯᖅᑕᐅᓪᓗᑎᒡᓗ ᐊᖓᔪᖅᑳᖅᔪᐊᑉ ᓇᒡᒍᐊᕐᖕᒥᖓᑕ ᓇᓗᓁᒃᑯᑕᖓᓄᑦ. 
13ᑖᒃᑯᐊᓗ ᑎᑎᕋᖅᑕᐅᔪᑦ ᐊᖓᔪᖅᑳᖅᔪᐊᑉ ᓄᓇᖁᑎᓕᒫᖏᓐᓄᑦ ᐋᑎᖅᑕᐅᕗᑦ ᐅᓪᓚᒃᑎᓄᑦ, ᐅᖃᐅᓯᖃᖅᐳᑦ ᔫᑎᓕᒫᑦ ᓄᖑᑕᐅᖁᓪᓗᒋᑦ, ᑐᖁᑕᐅᑯᓪᓗᒋᓪᓗ, ᐊᒥᐊᒃᑯᔭᐅᖏᑦᓯᐊᖅᓗᑎᒃ, ᐃᓅᓱᒃᑐᐃᑦ ᐃᓄᑐᕾᓪᓗ, ᓄᑕᕅᓪᓗ ᐊᕐᖕᓁᓪᓗ, ᐅᓪᓗᒥ ᐊᑕᐅᓯᕐᖕᒥ, ᐅᓪᓗᐃᑦ 13-ᒋᓕᖅᐸᒍ ᑕᖅᑮᑦ 12-ᖓᓂ, ᑕᖅᑭᒥ ᐊᑖᕆᒥ, ᐱᖁᑎᓕᒫᖏᓪᓗ ᓵᓚᖃᐅᓯᐊᕆᔭᐅᖁᓪᓗᒋᑦ. 
14ᐱᖁᔭᓕᐊᕆᔭᐅᔪᓪᓗ ᐅᖃᖅᓯᒪᓂᖏᑦ ᐊᑦᔨᓕᐅᖅᑕᐅᓗᑎᒃ ᐅᓄᖅᓯᑎᑕᐅᖁᔭᐅᕗᑦ ᓄᓇᓖᑦ ᐊᕕᒃᑐᖅᓯᒪᔪᑦ ᐊᑐᓂᑦ ᐃᓄᓕᒫᓄᑦ ᑐᓂᔭᐅᖁᓪᓗᒋᑦ, ᐅᓪᓗᒧᑦ ᑍᑦᓱᒧᖓ ᐅᐸᓗᖎᖅᓯᒪᖁᓪᓗᒋᑦ.
15ᐅᓪᓚᒃᑏᓪᓗ ᑕᕝᕙᓐᖓᑦ ᐊᐅᓪᓚᖅᐳᑦ, ᑐᐊᕕᖅᓗᑎᒃ ᐊᖓᔪᖅᑳᖅᔪᐊᑉ ᐱᖁᔨᓂᖓ ᒪᓕᒡᓗᒍ, ᐱᖁᔭᖅᓗ ᑖᓐᓇ ᓴᖅᑭᑕᐅᓚᐅᕆᕗᖅ ᓲᓴᒥ ᐊᖓᔪᖅᑳᖅᔪᐊᑉ ᐃᒡᓗᖓᓂ. ᐊᖓᔪᖅᑳᖅᔪᐊᖅᓕ ᕼᐂᒪᓂᓗ ᐃᒃᓯᕙᖃᑎᒌᓕᖅᐴᒃ ᐃᒥᖅᓗᑎᒡᓗ; ᐃᒡᓗᒐᓴᒡᔪᐊᕐᖕᒥᐅᓪᓕ ᓲᓴᒥᐅᑦ ᖁᐊᖅᓵᖓᓕᖅᑎᓪᓗᒋᑦ ᑕᒪᑐᒧᖓ.
