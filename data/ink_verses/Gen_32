1ᔧᑯᓗ ᐊᐅᓪᓚᓕᖅᑎᓪᓗᒍ, ᒎᑎᐅᑉ ᐂᖏᓕᖏᓐᓄᑦ ᐅᐸᒃᑕᐅᕗᖅ. 
2ᔧᑰᓪᓗ ᑕᑯᒐᒥᒋᑦ ᐅᖃᖅᐳᖅ, “ᐅᑯᐊ ᒎᑎᐅᑉ ᐅᓇᑕᖅᑐᒃᓴᖁᑎᖏᑦ”; ᑍᒤᒻᒪᑦ ᑖᓐᓇ ᐊᑦᓯᖅᐹ ᒪᕼᐊᓁᒥᒃ.
3ᔧᑯᓗ ᑎᓕᓯᕗᖅ ᓯᕗᓂᕐᖕᒥᓂ ᐅᖃᕆᐊᖅᑐᖅᑐᖃᖁᓪᓗᒍ ᐊᖓᔪᒥᓄᑦ ᐄᓴᒧᑦ ᓄᓇᒧᑦ ᓰᐊᕆᒧᑦ ᐄᑐᒥᒦᑦᑐᒧᑦ. 
4ᐃᒫᒡᓗ ᐅᖃᖁᕔᑦ: “ᐊᖓᔪᖅᑳᕋ ᐄᓴ ᐅᖃᐅᑎᓯᐅᒃ; ‘ᔧᑯ ᐱᔩᑦ ᐅᖃᖁᔨᖕᒪᑦ, ᓔᐸᓂᒥ ᐊᑯᓂ ᓇᔫᑎᓚᐅᕋᒪ, ᒫᓐᓇᓕ ᐊᐅᓪᓚᕈᓐᓇᖅᓯᑍᓐᓇᖅᐳᖓ; 
5ᐆᒪᔪᖁᑎᖃᖅᐳᖓ ᐃᒻᒧᒃᓯᐅᒐᕐᖕᓂᒃ, ᓯᐅᑎᖅᑯᖅᑐᔪᓂᒡᓗ, ᓰᐱᓂᒡᓗ, ᐱᔨᖃᖅᓗᖓᓗ ᐊᖑᑎᓂᒃ ᐊᕐᖕᓇᓂᒡᓗ; ᐃᓕᖕᓄᑦ ᐅᖃᕆᐊᖅᑐᖅᑎᑦᓯᕗᖓ ᐊᖓᔪᖅᑳᓐᓄᑦ, ᓂᕆᐅᒍᒪᓪᓗᖓ ᖁᕕᐊᒋᔭᐅᓂᕐᖕᒥᒃ.’”
6ᐅᖃᕆᐊᖅᑐᖅᑎᑕᐅᓯᒪᔪᓪᓕ ᔧᑯᒧᑦ ᐅᑎᕋᒥᒃ ᐅᖃᖅᐳᑦ, “ᐊᖓᔪᖕᓄᐊᓚᐅᖅᐳᒍᑦ ᐄᓴᒧᑦ, ᒫᓐᓇᓕ ᑕᒪᐅᓐᖓᐅᓯᕗᖅ ᐃᓕᖕᓄᑦ ᐸᕐᕆᐊᕈᒪᓪᓗᓂ, ᐃᓚᖃᖅᓗᓂ ᐊᖑᑎᓂᒃ 400-ᓂᒃ.” 
7ᔧᑯᓕ ᑲᑉᐱᐊᓱᒃᑐᐊᓘᓕᖅᐳᖅ ᐃᓱᒪᔮᓕᖅᓗᓂᓗ; ᐃᓚᒋᔭᓕᒫᓂᓗ ᐊᕕᒃᐰᑦ, ᓰᐱᖁᑎᓂᓗ, ᒎᑦᓰᓪᓗ, ᐃᒻᒧᒃᓯᐅᒊᓪᓗ, ᑳᒥᓖᓪᓗᑦᑕᐅᖅ.+ 
8ᐃᓱᒪᖃᓚᐅᕋᒥ, “ᐄᓴ ᑎᑭᒃᑯᓂ ᑐᖁᕅᓯᒃᐸᑦ ᐊᕕᒃᓯᒪᔪᑦ ᐂᑉᐸᖏᓐᓄᑦ, ᑕᕝᕙ ᐂᑉᐸᖏᑦ ᕿᒫᔪᓐᓇᖅᓯᒐᔭᕆᐊᖏᓐᓂᒃ.”
9ᑕᕝᕙ ᔧᑯ ᑐᒃᓯᐊᖅᐳᖅ, “ᐊᑖᑕᒪ ᐂᕝᕙᕋᕼᐋᒻ ᒎᑎᖓ ᐊᑖᑕᒪᓗ ᐂᓴᑭᐅᑉ ᒎᑎᖓ, ᐊᑕᓃᖅ, ᐅᖃᐅᑎᓚᐅᕋᕕᖓ, ‘ᓄᓇᑐᖃᓐᓄᑦ ᐅᑎᕆᑦ ᐃᓚᖕᓄᑦ, ᐱᐅᔪᒥᒡᓗ ᐱᓂᐊᖅᕕᒋᓂᐊᖅᐸᒋᑦ.’ 
10ᓂᑲᒋᔭᒃᓴᐅᖏᒃᑲᓗᐊᖅᑎᓪᓗᖓ ᐱᑦᓯᐊᖅᕕᒋᓯᒪᒐᕕᖓ ᓇᒡᓕᖕᓂᕐᖕᓄᑦ ᓱᖁᓯᔪᐃᑦᑐᒧᑦ, ᑲᔪᓯᑦᓮᓐᓇᕐᖕᓂᕐᖕᓂᒃ ᐱᔩᑦ ᑕᑯᑎᓯᒪᒐᕕᐅᒃ, ᑰᒃ ᔪᐊᕐᑕᓂ ᐃᑳᓚᐅᖅᓯᒪᕙᕋ ᐊᔭᐅᑉᐱᐊᓕᔭᑐᐃᓐᓇᖅᓗᖓ, ᒫᓐᓇᓕ ᐅᑎᓕᖅᐳᖓ ᒪᕐᕈᐃᓕᖓᔪᓂᒃ ᐃᓚᖃᓕᖅᓗᖓ. 
11ᐃᓕᖕᓄᑦ ᑐᒃᓯᐊᖅᐳᖓ, ᓴᐳᑎᔭᐅᔪᒪᓪᓗᖓ, ᐊᖓᔪᓐᓂᑦ ᐄᓴᒥᑦ, ᑲᑉᐱᐊᒋᒐᒃᑯ, ᑲᑉᐱᐊᓱᒃᑲᒪ ᑎᑭᑉᐸᑦ ᐅᕙᓐᓂᒃ ᑐᖁᑦᓯᓂᐊᕋᓱᒋᓪᓗᒍ ᐊᓈᓇᐅᔪᓂᒃ ᕿᑐᕐᖓᖏᓐᓂᒡᓗ. 
12ᐅᖃᓚᐅᖅᐳᑎᓪᓕ, ‘ᐱᐅᔪᒥᒃ ᐱᓂᐊᖅᕕᒋᓂᐊᖅᐸᒋᑦ, ᑭᖑᕚᒃᓴᑎᓪᓗ ᐃᒪᐅᑉ ᑭᒡᓕᖓᓂ ᓯᐅᕋᖅᑎᑐᑦ ᐅᓄᖅᑎᒋᔪᒫᖅᐳᑦ, ᐃᓄᒋᐊᓗᐊᕐᖕᓂᕐᖕᒧᑦ ᓈᓴᖅᑕᐅᔪᓐᓇᖏᓪᓗᑎᒃ.’”
13ᐅᓐᓄᐊᒥᓗ ᑕᕝᕙᓂ ᓯᓂᒃᑕᓚᐅᖅᐳᖅ, ᓂᕈᐊᖅᓗᓂᓗ ᐱᑯᑎᒥᓂᑦ ᑐᓂᔭᒃᓴᕆᓂᐊᖅᑕᒥᓂᒃ ᐊᖓᔪᒥᓄᑦ ᐄᓴᒧᑦ, 
14200-ᓂᒃ ᒎᑦᓯᓂᒃ ᐊᕐᖕᓇᓪᓗᖕᓂᒃ, 20-ᓂᒡᓗ ᒎᑦᓯᓂᒃ ᐊᖑᓴᓪᓗᕐᖕᓂᒃ, ᓰᐱᓂᒡᓗ ᐊᕐᖕᓇᓪᓗᖕᓂᒃ 200-ᓂᒃ, ᓰᐱᓂᒡᓗ ᐊᖑᓴᓪᓗᕐᖕᓂᒃ 20-ᓂᒃ, 
1530-ᓂᒡᓗ ᑳᒥᓕᖕᓂᒃ ᓄᕐᕋᖃᖅᑐᓂᒃ ᓄᕐᕋᖏᓐᓂᒡᓗ, ᐃᒻᒧᒃᓯᐅᒐᕐᖕᓂᒡᓗ 40-ᓂᒃ ᐊᕐᖕᓇᓪᓗᖕᓂᒃ, ᐊᖑᓴᓪᓗᖏᓐᓂᖏᓗ 10-ᓂᒃ, ᓯᐅᑎᖅᑯᖅᑐᔪᓂᒡᓗ ᐊᕐᖕᓇᓪᓗᖕᓂᒃ 20-ᓂᒃ, ᐊᖑᓴᓪᓗᖏᓐᓂᒡᓗ 10-ᓂᒃ. 
16ᐱᔨᓂᓗ ᑲᒪᒋᔭᖃᖅᑎᑉᐰᑦ, ᐊᑐᓂᑦ ᐆᒪᔪᓂᒃ ᐊᑦᔨᒌᓂᒃ ᑲᒪᒋᔭᖃᖅᑎᓪᓗᒋᑦ, ᐅᖃᐅᑎᓪᓗᒋᓪᓗ, “ᓯᕗᓂᓐᓃᓐᓂᐊᖅᐳᓯ, ᑕᒪᒃᑯᐊ ᐃᒻᒥᒎᖅᑐᑦ ᐊᑐᓂᑦ ᐊᑯᓐᓂᖃᐅᖅᑎᓪᓗᒋᑦ.” 
17ᓯᕗᓪᓕᖅᐹᖅᓗ ᐱᔨᓂ ᑲᒪᔨ ᐅᖃᐅᑎᓪᓗᒍ, “ᐊᖓᔪᒪ ᐄᓴᐅᑉ ᑲᑎᒃᐸᑎᑦ, ᐊᐱᕆᒃᐸᑎᓪᓗ, ‘ᑭᓇᒥᒃ ᐊᖓᔪᖅᑳᖃᖅᐲᑦ? ᓇᒧᓐᖓᐅᕕᓪᓗ? ᑭᐊᓗ ᐆᒪᔪᖁᑎᒋᕔᑦ ᐱᓯᒪᔭᑎᑦ?’ 
18ᐃᒫᒃ ᑭᐅᔪᒫᖅᐳᓯ, ‘ᐅᑯᐊ ᐱᒋᔭᐅᔪᑦ ᐱᔨᖕᓄᑦ ᔧᑯᒧᑦ; ᐅᑯᐊ ᓇᒃᓯᐅᑎᔭᖏᑦ ᐊᖓᔪᖅᑳᒥᓄᑦ ᐄᓴᒧᑦ; ᔧᑯᓗ ᑍᒪ ᑭᖑᓂᑦᓯᐊᑦᑎᓐᓃᑉᐳᖅ.’” 
19ᐊᒻᒪᑦᑕᐅᖅ ᐱᔨᓂ ᑭᖑᓪᓕᖅ ᑍᒫᑦᓮᓐᓇᖅ ᐅᖃᖁᒋᕚ, ᐱᖓᔪᖓᓪᓗ ᑍᒫᑦᓮᓐᓇᖅᑕᐅᖅ ᐆᒪᔪᓄᑦ ᐃᒻᒥᒍᑦ ᑲᑎᓯᒪᔪᓄᑦ ᑲᒪᔨᓂ ᑕᒪᕐᖕᒥᒃ ᐱᖁᒋᕔᑦ: “ᑍᒫᑦᓮᓐᓇᖅ ᐅᖃᖅᑐᒃᓴᐅᕗᓯ ᐄᓴ ᑲᑎᒍᑦᓯᐅᒃ; 
20ᐃᒤᓕᓗᓯ, ‘ᓱᓕ ᔧᑯ ᐱᔩᑦ ᑭᖑᓂᑦᑎᓐᓃᑉᐳᖅ.’” ᔧᑯ ᐃᓱᒪᖃᓚᐅᕋᒥ, “ᐱᑦᓯᐊᓕᖅᑎᒍᓐᓇᖅᑰᖅᑕᕋ ᑐᓂᕐᕈᑎᓄᑦ ᓯᕗᓂᓐᓃᑦᑐᓄᑦ, ᑭᖑᓂᖓᒍᓪᓗ ᑕᑯᒍᒃᑯ; ᐃᒻᒪᖄ ᐃᓚᓕᐅᕐᖕᓂᐊᖅᐹᖓ.” 
21ᑐᓂᕐᕈᑎᖏᑦ ᓯᕗᓪᓕᐅᓪᓗᑎᒃ ᐊᐅᓪᓚᓚᐅᖅᐳᑦ; ᐃᒻᒥᓂᒡᓕ ᐅᓐᓄᐊᒥ ᑕᕝᕙᓂ ᑕᖕᒫᖅᓯᒪᕕᖕᓂ ᓯᓂᒃᑕᖅᐳᖅ.
22ᑕᒪᑐᒪᓂ ᐅᓐᓄᐊᒥ ᔧᑯ ᒪᑭᑉᐳᖅ, ᓄᓕᐊᖕᓂᓗ ᒪᕐᕉᒃ, ᐱᔩᖕᓂᓗ ᐊᕐᖕᓈᒃ ᒪᕐᕉᒃ, ᕿᑐᕐᖓᓂᓗ 11-ᐅᔪᑦ, ᑰᖕᒥᒃ ᔭᐴᑉ ᑰᖓᓂᒃ ᐃᑳᖅᓯᕗᑦ ᐃᑳᖅᑎᖅᕕᖓᒍᑦ. 
23ᑖᒃᑯᐊᓗ ᐃᑳᖅᑎᑦᓴᕇᕋᒥᒋᑦ ᑰᑉ ᐊᑭᐊᓄᑦ, ᐱᖁᑎᓕᒫᓂᑦᑕᐅᖅ ᐃᑳᖅᑎᒃᑭᕔᑦ, 
24ᔧᑯᓕ ᕿᒪᒃᑕᐅᓪᓗᓂ, ᐃᓄᑑᓕᓚᐅᖅᐳᖅ.
25ᑖᓐᓇᓗ ᐊᖑᑦ ᖃᐅᔨᓕᕋᒥ ᓵᓚᖃᕈᓐᓇᖏᓐᓂᕐᖕᒥᓂᒃ, ᔧᑯ ᓯᕝᕕᐊᖓᒍᑦ ᑎᒡᓗᒃᐹ; ᔧᑰᓪᓗ ᓯᕝᕕᐊᖓ ᐱᒡᓗᐃᕗᖅ ᐅᓇᑕᖅᓗᑎᒃ. 
26ᐊᖑᓪᓗ ᐅᖃᖅᐳᖅ, “ᓴᒃᑯᓕᓐᖓ, ᖃᐅᒻᒪᓕᕐᖕᒪᑦ.”
27ᐊᖑᑎᐅᓪᓗ ᐊᐱᕆᕚ, “ᑭᓇᐅᕕᑦ?”
28ᐊᖑᑎᐅᑉ ᐅᖃᐅᑎᕚ, “ᒫᓐᓇᒥᑦ ᐱᒋᐊᖅᓗᒍ ᔧᑯᒥᒃ ᐊᑎᖃᕐᖕᓂᐊᕈᓐᓃᖅᐳᑎᑦ, ᐄᓴᕅᓕᐅᓂᐊᓕᖅᐳᑎᑦ, ᒎᑎᒥᒃ ᐅᓇᑕᖃᑎᖃᖅᓯᒪᒐᕕᑦ ᓵᓚᖃᖅᓱᑎᑦ ᐃᓄᖕᓂᒡᓗ ᓵᓚᖃᕆᓪᓗᑎᑦ.”
29ᔧᑰᓪᓗ ᐅᖃᐅᑎᕚ, “ᐅᖃᐅᑎᓚᐅᓐᖓ ᑭᓇᐅᖕᒪᖔᖅᐱᑦ.”
30ᔧᑰᓪᓗ ᓄᓇ ᑖᓐᓇ ᐊᑦᓯᖅᐹ ᐱᓂᐅᓪᒥᒃ ᐅᖃᕋᒥ, “ᒎᑎ ᑕᑯᓯᒪᕙᕋ ᑮᓇᕐᖕᒥᑦ ᑮᓇᕐᖕᒧᑦ, ᓱᓕᓕ ᐃᓅᓪᓗᖓ.” 
31ᓯᕿᓂᖅᓗ ᖁᑦᑎᒃᓯᓚᐅᖅᐳᖅ ᔧᑯ ᑕᕝᕙᓐᖓᑦ ᐱᓄᐃᓕᒥᑦ ᕿᒪᕉᑎᓕᖅᑎᓪᓗᒍ, ᑐᓯᐊᓕᓚᐅᖅᐳᖅᓗ ᓯᕝᕕᐊᓂ ᐱᑦᔪᑎᒋᓪᓗᒍ. 
32ᑍᒤᒻᒪᑦ ᐅᓪᓗᒥᒧᑦ ᑎᑭᓪᓗᒍ ᐄᓴᕅᓕᐅᑉ ᑭᖑᕚᖏᑦ ᓯᕝᕕᐊᑉ ᓴᐅᓂᖓᑕ ᐃᓗᐊᓃᑦᑐᒥᒃ ᓄᑭᖕᒥᒃ ᓂᕆᔪᓐᓇᓐᖏᓚᑦ, ᔧᑯ ᓯᕝᕕᐊᖓᑕ ᐃᑎᖅᓴᖓᑕ ᓄᑭᖓ ᑎᒡᓗᓚᐅᕐᖕᒪᒍ.
