1ᑕᕝᕙ ᔧᑰᑉ ᐃᕐᖕᓂᓂ ᐃᒻᒥᓄᑦ ᕾᖁᕔᑦ, ᐅᖃᐅᑎᓪᓗᒋᓪᓗ, “ᐃᓕᑦᓯᓐᓄᑦ ᑲᑎᓚᐅᕆᑦᓯ, ᓯᕗᓂᒃᓴᑦᓯᓐᓂ ᐃᓕᑦᓯᓐᓄᑦ ᐊᑑᑎᔪᒫᖅᑐᓂᒃ ᐅᖃᐅᑎᓂᐊᕋᑦᓯ.
2ᑲᑎᓗᓯ ᓈᓚᓚᐅᖅᓯᓐᖓ, ᔧᑯᒧᑦ ᐃᕐᖕᓂᐅᔪᓯ,
3ᕉᐱᓃ, ᐃᕝᕕᑦ ᐊᖓᔪᒃᓯᖅᐹᖁᑎᒋᒐᒃᑭᑦ,
4ᐃᒥᖅᑎᑐᑦ ᕿᑲᖏᑦᑐᑎᑐᑦ ᑍᒤᑉᐳᑎᑦ,
5ᓯᒥᐅᓂ ᓕᕔᓗ ᓄᑲᕇᒃᐳᓯᒃ;
6ᑖᒃᑯᐊᒃ ᐃᓱᒪᒃᓴᖅᓯᐅᖅᕕᖏᖕᓄᑦ ᐃᓚᐅᔪᒪᓐᖏᓚᖓ
7ᑖᒃᑯᐊᒃ ᓂᓐᖓᖕᓂᖏᒃ ᓯᕗᓂᖅᓗᓕᖅᓕᒃ, ᑲᑉᐱᐊᓇᖅᑐᐊᓘᖕᒪᑦ;
8ᔫᑖ, ᖃᑕᓐᖑᑎᖕᓂᑦ ᓂᖅᑐᖅᑕᐅᔪᒫᖅᐳᑎᑦ;
9ᔫᑕ ᓛᔭᐅᑉ ᕿᑐᕐᖓᖏᑎᑐᑦ ᑍᒤᑉᐳᖅ;
10ᐊᖓᔪᖅᑳᖅᔪᐊᑉ ᐱᔪᓐᓇᐅᑎᖓᑕ ᓇᓗᓁᒃᑯᑕᖓ ᔫᑕᒥᑦ ᕿᒪᕉᑎᓂᐊᓐᖏᓚᖅ,
11ᑖᑦᓱᒪ ᓄᕐᕋᖅ ᓯᐅᑎᖅᑯᑐᔪᖁᑎᓂ ᕔᓂᒃᓴᓕᖕᒧᑦ ᐃᐱᕈᒫᖅᐹ,
12ᑖᑦᓱᒪ ᐃᔨᖏᒃ ᐊᐅᐸᖅᓯᔪᒫᖅᐴᒃ ᕔᓂᒧᑦ,
13ᔨᐳᓗᓂ ᓄᓇᖃᕈᒫᖅᐳᖅ ᑕᕆᐅᑉ ᑭᒡᓕᖓᓂ;
14ᐃᓴᑳᕆ ᓯᐅᑎᖅᑯᖅᑐᔫᕗᖅ ᓴᓐᖏᔪᖅ,
15ᑕᑯᓚᐅᕋᒥᐅᒃ ᑕᕾᖅᓯᖅᕕᐅᑉ ᐱᐅᓂᖓ, ᓄᓇᓗ ᓮᓕᓇᖅᓗᓂ;
16ᑖᓐ ᐃᓄᖁᑎᒥᓂᒃ ᐊᐅᓚᑦᓯᔪᒫᖅᐳᖅ
17ᑖᓐ ᖁᒡᓗᒋᐊᑎᑐᑦ ᑍᒤᑦᓱᒫᖅᐳᖅ ᐊᖅᑯᑎᒥ,
18ᐊᑕᓃᖅ, ᐱᐅᓕᒃᓯᓃᑦ ᐅᑕᖅᑭᕙᕋ.
19ᒑᑎ ᕿᒻᒥᖅᔪᐊᒦᑦᑐᓄᑦ ᓵᓚᖃᕆᐊᖅᑐᖅᑐᓄᑦ ᑎᑭᑕᐅᔪᒫᖅᐳᖅ,
20ᐋᓱᕆᒥᑦ ᓂᕿᒃᓴᑦ ᒪᒪᖅᑐᐊᓘᔪᒫᖅᐳᑦ,
21ᓇᐸᑕᓕ ᑐᒃᑑᔭᑎᑐᑦ ᐊᕐᖕᓇᓪᓗᒃᑎᑐᑦ ᐸᖓᓕᒃᑐᑐᑦ ᑍᒤᑉᐳᖅ,
22ᔫᓯᐱ ᐊᑭᕉᕗᖅ ᐸᐅᕐᖓᖃᑦᓯᐊᖅᑐᖅ,
23ᐱᓯᒃᓴᖅᑏᑦ ᓂᑲᒍᓱᒐᑎᒃ ᑖᑦᓱᒥᖓ ᐱᒋᐊᖅᐳᑦ,
24ᑖᑦᓱᒪᓕ ᐱᑎᒃᓯᖓᑕ ᓴᓐᖏᓂᖓ ᓱᕐᕋᒃᑕᐅᓐᖏᓚᖅ,
25ᐊᑖᑕᕕᑦ ᒎᑎᖓᑕ ᐃᑲᔪᕈᒫᖅᐹᑎᑦ,
26ᐊᑖᑕᕕᑦ ᓮᒻᒪᖅᑎᑦᓯᓂᖓ ᐊᔪᖏᓐᓂᖅᓴᐅᕗᖅ ᖃᖅᑲᑐᖄᓗᐃᑦ ᐃᓱᖃᖏᑦᑐᒧᑦ ᓮᒻᒪᖅᑎᑦᓯᓂᖓᓂᑦ,
27ᐱᑦᔭᒥᓂ ᐊᒪᕉᕗᖅ ᐃᖅᓯᓇᖅᑐᖅ,
28ᑖᒃᑯᐊ ᑕᕝᕙ ᐄᓴᕅᓕᐅᑉ ᑭᖑᕚᖏᑦ 12-ᑦ, ᐊᑖᑕᖓᑕᓗ ᑍᒫᒃ ᐅᖃᓪᓚᒡᕕᒋᓚᐅᖅᐰᑦ ᓮᒻᒪᖅᑎᓐᓇᒥᒋᑦ; ᑕᒪᕐᖕᒥᒡᓗ ᓮᒻᒪᖅᑎᓚᐅᖅᐰᑦ ᐊᑐᓂᑦ ᐃᒻᒥᒃᑯᑦ ᐊᑐᒐᒃᓴᖏᓐᓂᒃ.
29ᑕᕝᕙ ᐱᖁᓪᓗᒋᑦ ᐅᖃᐅᑎᕔᑦ, “ᐃᓕᔭᐅᔭᕆᐊᖃᖅᐳᖓ ᐃᓅᖃᑎᒋᓚᐅᖅᑕᑦᑎᓐᓄᑦ; ᐃᓗᕕᓛᖅᐸᑦᓯᓐᖓ ᓯᕗᓕᕆᓚᐅᖅᑕᒪ ᐃᓗᕕᖅᑕᐅᕕᒋᓯᒪᔭᖓᓄᑦ ᕾᕈᓱᖕᒧᑦ ᐃᐸᕋᓂᐅᑉ ᕼᐃᑍᑎᒥᐅᑦ ᐱᕈᖅᓰᕕᖓᓄᑦ. 
30ᕾᕈᓱᖕᒧᑦ ᐱᕈᖅᓰᕕᖕᒧᑦ ᒪᒃ-ᐲᓚᒦᑦᑐᒧᑦ, ᓄᓇᐅᑉ ᒪᒻᕆᐅᑉ ᖃᓂᒋᔭᖓᓃᑦᑐᒧᑦ, ᑬᓇᓂᐅᑉ ᓄᓇᖓᓃᑦᑐᒧᑦ, ᐂᕝᕙᕋᕼᐋᒻ ᓂᐅᕕᐊᕆᓚᐅᖅᑕᖓᓄᑦ ᐃᓗᕕᖃᖅᕕᒃᓴᐅᖁᓪᓗᒍ ᑭᖑᕚᒥᓄᓪᓗ ᐃᐸᕋᓂᐅᑉ ᕼᐃᑍᑎᒥᐅᑦ ᐱᕈᖅᓰᕕᖓᓂ. 
31ᑕᕝᕙᓂ ᐂᕝᕙᕋᕼᐋᒻ ᐃᓗᕕᖅᑕᐅᓯᒪᖕᒪᑦ ᓵᕋᓗ ᑖᑦᓱᒪ ᓄᓕᐊᖓ; ᑕᕝᕙᓂᓗ ᐂᓴᑭ ᐃᓗᕕᖅᑕᐅᓯᒪᒋᓪᓗᓂ ᓄᓕᐊᖓᓗ ᕇᐱᑲ; ᑕᕝᕙᓂᓗ ᐃᓗᕕᓚᐅᕆᕙᕋ ᓕᐊ. 
32ᑖᓐᓇ ᐱᕈᖅᓰᕕᑦ ᕾᕈᓱᖓᓗ ᑕᕝᕙᓃᑦᑐᖅ ᓂᐅᕕᖅᑕᐅᓯᒪᖕᒪᑦ ᕼᐃᑍᑎᒥᐅᓂᑦ.” 
33ᔧᑰᓪᓗ ᐃᕐᖕᓂᓂ ᐱᖁᔨᓂᕆᔭᒥᓂᒃ ᐅᖃᐅᑎᔭᕇᕋᒥᒋᑦ, ᐃᑎᒐᓂ ᐃᒡᓕᕐᖕᒧᐊᖅᑎᑉᐰᑦ, ᐊᓂᕐᖕᓇᒋᖅᓗᓂᓗ, ᐃᓚᓕᐅᑎᓪᓗᓂᓗ ᐃᓅᖃᑎᕕᓂᕐᖕᒥᓄᑦ.
