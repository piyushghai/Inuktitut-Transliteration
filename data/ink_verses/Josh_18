1ᓄᓇ ᐅᓇᑕᕐᖕᓂᒃᑯᑦ ᐱᑖᕆᒐᒥᑦᔪᒃ, ᐄᓴᕅᓕᒥᐅᓕᒫᑦ ᑲᑎᕗᑦ ᓮᓗᐊᒥ, ᑕᕝᕙᓂᓗ ᑐᐱᖅ ᐊᑕᓂᐅᑉ ᓇᔪᖅᑕᖓ ᓇᑉᐸᖅᐹᑦ ᑲᑎᒪᕕᒃᓴᕆᓪᓗᒍ. 
2ᐃᓚᒌᓪᓕ ᓱᓕ ᐄᓴᕅᓕᒥᐅᑦ ᑭᖑᕚᕇᖁᑎᖏᑦ 7-ᑦ ᑐᓂᔭᐅᓚᐅᓐᖏᓚᑦ ᓄᓇᐅᑉ ᐃᓚᖓᓂᒃ ᓄᓇᑖᕆᓗᒍ ᑭᖑᕐᖑᑎᓂᐊᖅᑕᖏᓐᓂᒃ. 
3ᑕᕝᕙ ᔮᓱᐊᑉ ᐃᓄᐃᑦ ᐄᓴᕅᓕᒥᐅᑦ ᐅᖃᐅᑎᕔᑦ, “ᖃᓄᖅ ᓱᓕ ᐊᑯᓂᐅᑎᒋᔪᒥᒃ ᐅᑕᖅᑭᓂᐊᖅᐱᓰ ᓄᓇᑖᖅᑍᓕᓗᓯ ᐊᑕᓂᐅᑉ ᓯᕗᓕᑦᓯ ᒎᑎᖓᑕ ᑐᓂᔭᕇᖅᓯᒪᔭᖓᓂᒃ ᐃᓕᑦᓯᓐᓄᑦ? 
4ᑭᖑᕚᕇᓂᑦ ᐊᑐᓂᑦ ᐱᓯᒪᔪᓂᒃ ᐊᖑᑎᓂᒃ ᐱᖓᓱᓂᒃ ᑐᓂᓚᐅᖅᓯᓐᖓ, ᑖᒃᑯᐊ ᑎᓕᓂᐊᕋᒃᑭᑦ ᖃᐅᔨᓴᖁᓪᓗᒋᑦ ᓇᓗᓁᖅᓯᑦᓯᐊᖁᓪᓗᒋᓪᓗ ᓇᓪᓕᐊᓐᓂᒃ ᓄᓇᑖᕈᒪᖕᒪᖔᑕ ᑭᖑᕐᖑᑎᔭᒃᓴᒥᖕᓂᒃ, ᖃᐅᔨᓴᕇᕈᑎᒡᓗ ᐅᕙᓐᓄᑦ ᐅᑎᖁᓪᓗᒋᑦ. 
5ᓄᓇ ᐊᕕᒃᑐᖅᑕᐅᔪᓐᓇᖅᐳᖅ 7-ᐅᓕᓗᒍ; ᔫᑕᐅᑉ ᑭᖑᕚᖏᑦ ᓅᓐᓂᐊᓐᖏᓚᑦ ᓄᓇᒥᖕᓂᑦ ᓯᕿᓂᐅᑉ ᓇᓛᓃᑦᑐᒥᑦ, ᔫᓯᐱᐅᓪᓗ ᑭᖑᕚᖏᑦ ᓄᓇᒥᖕᓂᑦ ᐅᓐᓄᐊᓪᓗᐊᑉ ᓇᓛᓃᑦᑐᒥᑦ ᓅᓐᓂᐊᖏᓐᓂᕗᑦ. 
6ᓄᓇ ᕿᒥᕐᕈᐊᖅᓗᒍ ᓄᓇᓐᖑᐊᓕᐅᖅᓗᒍᑦ ᓇᓗᓁᕐᖕᓂᐊᖅᐸᓯ ᐊᕕᒃᑐᖅᓗᒋᑦ 7-ᓄᑦ ᕾᓪᓗᓯᐅᒡᓗ ᐅᕙᓐᓄᑦ; ᓇᓚᐅᑦᑖᕈᑎᒃᑯᑦ ᐊᑕᓂᐅᑉ ᒎᑎᑦᑕ ᓵᖓᓂ ᖃᐅᔨᒋᐊᕈᒫᖅᐸᒃᑲ ᐃᓕᑦᓯ ᐱᑦᔪᑎᒋᓗᓯ. 
7ᓕᕔᒃᑯᓪᓕ ᑭᓯᐊᓂ ᓄᓇᑖᕐᖕᓂᐊᓐᖏᓚᑦ ᐊᑯᓐᓇᑦᓯᓐᓂ, ᐱᔭᒃᓴᖃᕐᖕᒪᑕᓕ ᐊᑕᓂᕐᖕᒥᒃ ᐱᔨᑦᓯᖅᓗᑎᒃ ᑐᓂᕐᕈᓯᖅᑎᑦᓯᔨᐅᓂᕐᖕᒥᒃ ᑕᒪᓐᓇ ᑭᖑᕐᖑᑎᔭᒃᓴᕆᖕᒪᒍ; ᐅᑯᐊᓗ ᐃᓚᒌᑦ ᒑᑦ, ᕉᐱᓂᓗ, ᒫᓇᓯᐅᓪᓗ ᑭᖑᕚᖏᑕ ᐊᕝᕙᖏᑦ ᓯᕿᓂᐅᑉ ᓄᐃᕕᐊᓃᑦᑐᑦ ᓄᓇᑖᕇᖅᓯᒪᓕᕐᖕᒪᑕ ᓄᓇᒥᒃ ᔪᐊᕐᑕᓂᐅᑉ ᑰᖓᑕ ᐊᑭᐊᓂ ᓯᕿᓂᐅᑉ ᓄᐃᕕᐊᓃᑦᑐᒥᒃ, ᐊᑕᓂᐅᑉ ᐱᔨᖓᑕ ᒨᓯᓯᐅᑉ ᑐᓂᓚᐅᖅᑕᖓᓂᒃ.”
8ᑕᕝᕙ ᐊᖑᑏᑦ ᖃᐅᔨᓴᕆᐊᓕᖅᐳᑦ ᓄᓇᓐᖑᐊᓕᐅᕆᐊᖅᑐᖅᓗᑎᒃ; ᔮᓱᐊᑉ ᐅᖃᐅᑎᓚᐅᕐᖕᒪᒋᑦ ᖃᓄᐃᓕᐅᕆᐊᖃᕐᖕᓂᖏᓐᓂᒃ, “ᓄᓇ ᕿᒥᕐᕈᐊᕆᐊᖅᑐᓕᖅᓯᐅᒃ, ᓄᓇᓐᖑᐊᓕᐅᖅᓗᒍ ᓇᓗᓁᕐᖕᓂᐊᖅᐸᓯ, ᕾᓪᓗᓯᐅᒡᓗ ᐅᕙᓐᓄᑦ, ᑕᕝᕙᓂᓗ ᓮᓗᐊᒥ ᐊᑕᓂᖅ ᖃᐅᔨᒋᐊᕈᒫᖅᐸᕋ ᖃᓄᐃᓕᐅᖁᔨᖕᒪᖔᑦ ᓇᓚᐅᑦᑖᕈᑎᒃᑯᑦ.” 
9ᑕᕝᕙ ᐊᖑᑏᑦ ᖃᐅᔨᓴᕆᐊᖅᐳᑦ ᓄᓇᓐᖑᐊᓕᐅᖅᓗᑎᒡᓗ ᐊᕕᒃᑐᖅᓗᒍ ᓄᓇ 7-ᐅᓕᖅᑲᖓᓪᓗᒍ, ᓄᓇᓖᑦ ᑎᑎᕋᖅᑕᐅᕗᑦ ᐊᒡᓚᖕᓄᑦ ᑲᑎᑕᐅᓪᓗᑎᒃ, ᐅᑎᖅᐳᓪᓗ ᔮᓱᐊᒧᑦ ᑕᖕᒫᖅᓯᒪᕕᖕᒦᑦᑐᒧᑦ ᓮᓗᐊᒥ. 
10ᔮᓱᐊᓗ ᓇᓚᐅᑦᑖᕈᑎᒃᑯᑦ ᓮᓗᐊᒥ ᐊᑕᓂᕐᖕᒥᒃ ᖃᐅᔨᒋᐊᖅᐳᖅ ᑖᒃᑯᐊ ᐱᑦᔪᑎᒋᓪᓗᒋᑦ, ᐊᕕᒃᑐᖅᐰᓪᓗ ᐄᓴᕅᓕᒥᐅᓄᑦ ᓄᓇᑖᕆᐊᖃᖅᑐᓄᑦ ᑭᖑᕚᕇᑦ ᐊᕕᒃᑐᖅᓯᒪᓂᖏᑦ ᒪᓕᒡᓗᒋᑦ.
11ᓄᓇ ᓇᓚᐅᑕᐅᔪᖅ ᓯᕗᓪᓕᖅᐹᒥ ᑐᓂᔭᐅᕗᖅ ᐱᑦᔭᒥᓂᐅᑉ ᑭᖑᕚᖏᓐᓄᑦ, ᔫᑕᐅᓪᓗ ᔫᓯᐱᐅᓪᓗ ᓄᓇᖁᑎᖓᑕ ᐊᑯᓐᓂᖓᓃᑦᑐᖅ. 
12ᐅᓐᓄᐊᓪᓗᐊᑉ ᓇᓛᓃᑦᑐᖅ ᓄᓇᖁᑎᖓᑕ ᑭᒡᓕᖓ ᐱᒋᐊᕐᖕᓂᖃᖅᐳᖅ ᔪᐊᕐᑕᓂᐅᑉ ᑰᖓᓂᑦ; ᑲᔪᓯᓪᓗᓂ ᖃᖅᑲᔮᓄᑦ ᔨᕆᑯᒧᑦ ᐅᓐᓄᐊᓪᓗᐊᑉ ᓇᓛᓃᑦᑐᒧᑦ, ᐊᒻᒪ ᓯᕿᓂᐅᑉ ᓂᐱᕕᐊᓄᑦ ᖃᖅᑲᔮᓕᒃᑎᒍᑦ; ᐃᓄᖃᔪᐃᑦᑐᖅ ᐱᑦᐂᕕᓐ ᑎᑭᓪᓗᒍ. 
13ᓄᓇᖁᑎᖓᑕ ᑭᒡᓕᖓ ᐱᒋᐊᕐᖕᓂᖃᖅᐳᖅ ᓚᔾᒥᑦ ᐅᓪᓗᓪᓗᐊᑉ ᒥᒃᓯᖔᖓᒍᑦ (ᑍᔭᐅᓚᐅᕐᖕᒥᔪᖅ ᐱᑎᓕᒥᒃ), ᑕᐅᓄᖓᓗ ᐊᑕᕉᑎ-ᐊᑕᕆᒧᑦ, ᖃᖅᑲᒧᑦ ᐊᒃᐸᓯᖕᓂᖅᓴᒧᑦ ᐱᑦ-ᕼᐅᕋᓐᒧᑦ ᐅᓪᓗᓪᓗᐊᑉ ᓇᓛᓃᑦᑐᒧᑦ. 
14ᓄᓇᐅᓪᓗ ᑭᒡᓕᖓ ᐃᒡᓗᐊᓄᑦ ᑎᑎᖅᓯᒪᒋᕗᖅ ᐅᓪᓗᓪᓗᐊᑉ ᓇᓛᓄᑦ, ᑕᕝᕙᓐᖓᑦ ᖃᖅᑲᐅᑉ ᓯᕿᓂᖓᑕ ᓂᐱᕕᐊᒍᑦ ᑍᑯᖓ ᑭᕆᐊᑦ-ᐰᓕᒧᑦ (ᑍᔭᐅᕙᖕᒥᔪᖅ ᑭᕆᐊᑦ-ᔨᕆᒻᒥᒃ), ᐱᑦ-ᕼᐅᕋᐅᑉ ᐊᑭᐊᓃᑦᑐᒧᑦ, ᑕᒪᓐᓇ ᔫᑕᐅᑉ ᑭᖑᕚᖏᓐᓄᑦ ᐱᒋᔭᐅᕗᖅ. ᑕᒪᓐᓇ ᓯᕿᓂᐅᑉ ᓂᐱᕕᐊᑕ ᓇᓛᓃᑦᑐᖅ ᓄᓇᖁᑎᖓᑕ ᑭᒡᓕᒋᓚᐅᖅᐹ. 
15ᐅᓪᓗᓪᓗᐊᓪᓕ ᓇᓛᓃᑦᑐᖅ ᐱᒋᐊᕐᖕᓂᖃᖅᐳᖅ ᑭᕆᐊᑦ-ᔨᕆᒻ ᑭᒡᓕᖓᓂᑦ; ᑕᒫᓐᖓᑦ ᐱᒋᐊᖅᓗᓂ ᑎᑭᓯᒪᕗᖅ ᐃᐸᕋᓐᒧᑦ, ᓂᑉᑐᐊᑉ ᐃᒥᖅᑕᖅᕕᖓᓄᑦ ᓄᓇᐅᑉ ᐃᓗᐊᓂᑦ ᑰᒃᑐᒧᑦ. 
16ᑕᕝᕙᓐᖓᑦ ᑕᐅᓄᖓ ᖃᖅᑲᐅᑉ ᓇᑎᕐᖕᓇᖓᓄᑦ ᓄᓇ ᑭᒡᓕᖃᖅᐳᖅ ᐅᔭᐅᒪᔪᒧᑦ ᕼᐃᓇᒻ ᓇᖅᓴᖓᓄᑦ, ᕆᐰᒻ ᓇᖅᓴᖓᑕ ᐅᓐᓄᐊᓪᓗᐊᖓᑕ ᐃᓱᐊᓄᑦ, ᐅᓪᓗᓪᓗᐊᑉ ᓇᓛᓄᑦ ᑲᔪᓯᓯᒪᕗᖅ ᕼᐃᓇᒻ ᓇᖅᓴᖓᒍᑦ, ᔨᐳᓮᑎᑦ ᐱᖑᖓᑕ ᐅᓪᓗᓪᓗᐊᖓᑕ ᓇᓛᒍᑦ, ᑕᐅᓄᖓ ᐊᒻᒧᐊᒃᓯᒪᓪᓗᓂ ᐃᓐ-ᕈᒋᐅᓪ ᓇᓛᓄᑦ. 
17ᑕᕝᕙᓐᖓᑦ ᓴᖑᓪᓗᓂ ᐅᓐᓄᐊᓪᓗᐊᒧᑦ ᐃᓐ-ᓯᒥᔅᒧᑦ, ᑕᕝᕙᓐᖓᑦ ᑲᔪᓯᒋᓪᓗᓂ ᒋᓕᓛᔅᒧᑦ, ᐊᑐᒻᒥᐅᑉ ᐊᑭᐊᓃᑦᑐᒧᑦ; ᓄᓇᐅᑉ ᑭᒡᓕᖓ ᑲᔪᓯᕗᖅ ᑕᐅᓄᖓ ᐊᒻᒧᐊᒃᓯᒪᓪᓗᓂ ᐴᕼᐊᓐ ᓄᓇᖁᑎᖓᑕ ᓇᓗᓁᒃᑯᑕᖓᓄᑦ ᐅᔭᕋᖕᒧᑦ; ᑖᓐᓇ ᐴᕼᐊᓐ ᐃᕐᖕᓂᕆᔭᐅᕗᖅ ᕉᐱᓂᒧᑦ. 
18ᑕᕝᕙᓐᖓᑦ ᐅᓐᓄᐊᓪᓗᐊᒧᑦ ᐱᖑᕐᖕᒧᑦ ᔪᐊᕐᑕᓂᐅᑉ ᓇᖅᓴᖓᓄᑦ ᑕᑯᒃᓴᐅᔪᒧᑦ ᑲᔪᓯᓯᒪᕗᖅ ᐱᑦ-ᐊᕋᐸᒧᑦ, ᑕᕝᕙᓐᖓᑦ ᑕᐅᓄᖓ ᐊᒻᒧᐊᒃᓯᒪᓪᓗᓂ ᓇᖅᓴᒧᑦ ᐊᕋᐸᒧᑦ. 
19ᑕᕝᕙᓐᖓᑦ ᐅᓐᓄᐊᓪᓗᐊᑉ ᓇᓛᓄᑦ ᑲᔪᓯᓯᒪᕗᖅ ᐱᑦ-ᕼᐅᒡᓚᐅᑉ ᐱᖑᖓᓄᑦ; ᐃᓱᖃᖅᓗᓂ ᑕᓯᐅᔭᕐᖕᒧᑦ ᐅᓐᓄᐊᓪᓗᐊᑉ ᓇᓛᓃᑦᑐᒧᑦ ᑕᓯᕐᖕᒧᑦ ᑕᕆᐅᕐᖕᒧᑦ, ᔪᐊᕐᑕᓂᐅᑉ ᐅᓪᓗᓪᓗᐊᖓᑕ ᓇᓛᓃᑦᑐᖅ: ᑕᒪᓐᓇ ᐅᓪᓗᓪᓗᐊᑉ ᓇᓛᓃᑦᑐᒥ ᓄᓇᖓ ᑭᒡᓕᖃᖅᐳᖅ. 
20ᔪᐊᕐᑕᓂᐅᑉ ᑰᖓᓄᑦ ᓯᕿᓂᐅᑉ ᓄᐃᕕᐊᓃᑦᑐᒧᑦ ᑭᒡᓕᖃᖅᐳᖅ. ᑖᒃᑯᐊ ᐱᑦᔭᒥᓂᐅᑉ ᑭᖑᕚᖏᑕ ᓄᓇᖁᑎᖓᑕ ᑭᒡᓕᒋᕔᑦ ᑭᖑᕐᖑᑎᔭᐅᔪᑦ, ᐃᓚᒌᑦ ᐊᕕᒃᑐᖅᓯᒪᓂᖏᑦ ᒪᓕᒡᓗᒋᑦ.
21ᐃᒡᓗᒐᓮᑦ ᐃᓚᒌᑦ ᐊᕕᒃᑐᖅᓯᒪᓂᖏᑦ ᒪᓕᒡᓗᒋᑦ ᐱᑦᔭᒥᓂᐅᑉ ᑭᖑᕚᖏᓐᓄᑦ ᓄᓇᒋᔭᐅᕗᑦ ᐅᑯᐊ, ᔨᕆᑯ, ᐱᑦ-ᕼᐅᒡᓚ, ᐃᒥᒃ-ᑭᔨᔨ, 
22ᐱᑦ-ᐊᕋᐸ, ᔨᒪᕅᒻ, ᐱᑎᓕ, 
23ᐊᐅᐃᒻ, ᐸᕋ, ᐅᐸᕋ, 
24ᓯᑉᕼᐊᕋᐊᒨᓂ, ᐆᑉᓂ, ᒋᐸᓗ: ᑖᒃᑯᐊ ᐃᒡᓗᒐᓮᑦ 12-ᕗᑦ, ᓄᓇᓕᖕᓂᒃ ᖃᓂᒋᔭᖏᓐᓃᑦᑐᓂᒃ ᐃᓚᖃᖅᓗᑎᒃ. 
25ᐅᑯᐊᓗ ᒋᐱᐅᓂ, ᕌᒪ, ᐱ-ᐊᕌᔅ, 
26ᒥᔅᐱ, ᓯᐱᕋ, ᒨᔭ, 
27ᕆᑭᒻ, ᐃᕐᐱᐅᓪ, ᑕᕋᓚ, 
28ᔨᓚ, ᕼᐊᓕᑉ, ᔩᐳᓯ (ᐅᕝᕙᓗ ᔪᕉᓴᓚᒻ), ᒋᐱ-ᐊ, ᑭᕆᐊᑦ-ᔨᕆᒻᓗ: ᑖᒃᑯᐊ ᐃᒡᓗᒐᓮᑦ 14-ᖑᕗᑦ ᓄᓇᓕᖕᓂᒃ ᖃᓂᒋᔭᖓᓃᑦᑐᓂᒃ ᐃᓚᖃᖅᓗᑎᒃ, ᑕᒪᓐᓇ ᓄᓇᑖᕆᔭᐅᕗᖅ ᑭᖑᕐᖑᑎᔭᐅᓪᓗᓂ ᐃᓚᒌᓄᑦ ᐱᑦᔭᒥᓂᐅᑉ ᑭᖑᕚᖏᓐᓄᑦ.
