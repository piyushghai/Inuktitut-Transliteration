1ᓴᓐᐸᓛᑎᓕ ᑐᓴᕋᒥ ᔫᑎᐅᔪᒍᑦ ᓴᓇᓕᕐᖕᓂᑦᑎᓐᓂᒃ ᐊᕙᓗᖅᔪᐊᒥᒃ, ᓂᓐᖓᐅᒪᓕᓚᐅᖅᐳᖅ ᐱᐅᒃᓴᕈᓐᓁᖅᓗᓂᓗ ᐅᕙᑦᑎᓐᓂᒃ. 
2ᐱᖃᑎᒋᔭᓂ ᓴᒥᐊᕆᐊᒥᐅᓪᓗ ᐅᓇᑕᖅᑐᒃᓴᖁᑎᖏᑕ ᓵᖓᓂ ᐅᖃᓚᐅᖅᐳᖅ, “ᖃᓄᕐᖏᒃᑯᐊ ᔫᑎᖅᓗᐊᓗᐃᑦ ᐱᓇᓱᓕᖅᑐᑦ? ᐃᒃᑯᐊ ᓴᓇᒋᐊᓪᓚᒐᓱᒃᑐᑦ ᐃᒡᓗᒐᓴᖕᓃᒃ? ᐃᒃᑯᐊ ᑐᓂᕐᕈᓯᖃᑦᑕᕐᖕᓂᕐᖕᒥᒍᑦ ᐱᔭᕇᕐᖕᓂᐊᕋᓱᒋᔫᑦ ᓴᓇᔭᒥᖕᓂᒃ ᐅᓪᓗᒥᒃ ᐊᑕᐅᓯᕐᖕᒥᒃ? ᐅᔭᕋᖕᓂᒃ ᓴᓇᔪᓐᓇᖅᐹᑦ ᓱᕋᒃᑎᖅᓯᒪᔪᓂᒃ ᐃᑯᐊᓪᓚᒃᓯᒪᔪᓂᒡᓗ ᖃᓕᕇᕌᓗᖕᓂᒃ?”
3ᑐᐱᐊᓕ ᐊᒧᓁᑎᒥᐅᖅ ᓇᖏᖅᐳᖅ ᑖᑦᓱᒪ ᓴᓂᐊᓂ, ᐅᖃᖅᓗᓂᓗ, “ᖃᓄᐃᑦᑐᒥᒃ ᐊᑭᓐᓇᓕᐅᕈᓐᓇᖅᐹᑦ? ᓴᓇᔭᖏᑦ ᑎᕆᒐᓂᐊᒧᓪᓘᓐᓃᑦ ᒪᔪᖅᕕᐅᒍᑎᒃ ᐅᕐᕈᑎᑕᐅᔪᓐᓇᖅᑐᑦ!”
4ᑐᒃᓯᐊᓚᐅᖅᐳᖓ, “ᑐᓵᓚᐅᕆᑦ ᐅᕙᑦᑎᓐᓂᒃ ᒥᑕᐅᑎᖃᖅᑎᓪᓗᒋᑦ, ᒎᑏᒃ! ᐱᑦᓯᐊᖏᓐᓂᖏᑦ ᐃᒻᒥᖕᓄᑦ ᑲᑕᓚᐅᖅᓕ ᓂᐊᖁᖏᓐᓄᑦ, ᑎᒡᓕᒡᕕᐅᓚᐅᖅᓕᓪᓗ ᐱᖁᑎᖏᓐᓂᒃ ᐃᓘᓐᓇᖏᓐᓂᒃ, ᑎᒍᔭᐅᒪᔪᑎᑐᓪᓗ ᑎᒍᔭᐅᓚᐅᖅᓕ ᓄᓇᒋᓐᖏᑕᒥᖕᓄᑦ. 
5ᐃᓱᒪᒋᔪᓐᓁᖅᕕᒋᑦᑍᓕᒃᑭᑦ ᐳᐃᒍᖅᑍᓕᒃᑭᓪᓗ ᐊᔪᖅᑐᓕᓂᖏᓐᓂᒃ, ᑍᒃᑯᐊ ᐅᕙᑦᑎᓐᓂᒃ ᓇᕐᕈᓇᖅᓯᑎᑦᓯᖕᒪᑕ ᓴᓇᓂᑦᑎᓐᓂᒃ ᐃᓕᖕᓂᒡᓗ ᓂᓐᖓᒃᓮᓪᓗᑎᒃ.”
6ᑲᔪᓯᓚᐅᖅᐳᒍᓪᓕ ᓴᓇᔭᑦᑎᓐᓂᒃ ᐊᕙᓗᖅᔪᐊᕐᖕᒥᒃ, ᐊᑯᓂᐅᓗᐊᖏᑦᑐᖅᓗ ᐊᕝᕙᕈᓚᐅᖅᐹᑦ ᐳᖅᑐᓂᖓ, ᐃᓄᐃᑦ ᑲᑦᓱᖎᒻᒪᕆᓚᐅᕐᖕᒪᑕ ᓴᓇᔭᒥᖕᓂᒃ.
7ᓴᓐᐸᓛᑎᓕ, ᑐᐱᐊᓗ ᐃᓄᐃᓪᓗ ᐋᕋᑉᒥᐅᑦ, ᐊᒧᓁᑎᒥᐅᑦ ᐋᔅᑖᑦᒥᐅᓪᓗ ᑐᓴᕋᒥᒃ ᐱᕙᓪᓕᐊᓂᑦᑎᓐᓂᒃ ᐊᕙᓗᖅᔪᐊᓪᓗ ᐱᔭᕇᖅᐸᓪᓕᐊᓂᖓᓂᒃ ᔪᕉᓴᓚᐅᑉ ᐊᕙᓗᖅᔪᐊᖓᑕ, ᓯᖁᒥᓯᒪᓂᖏᓪᓗ ᐊᕙᓗᖅᔪᐊᒦᑦᑐᑦ ᒪᑐᔭᐅᕙᓪᓕᐊᓂᖏᓐᓂᒃ, ᑖᒃᑯᐊ ᓂᓐᖓᐅᒪᒻᒪᕆᓕᓚᐅᖅᐳᑦ. 
8ᐊᓱᐃᓛᒃ ᐃᓱᒪᖃᑎᒌᓚᐅᖅᐳᑦ ᑲᑎᓪᓗᑎᒡᓗ ᔪᕉᓴᓚᒥᒃ ᐅᓇᑕᕆᐊᕈᒪᓪᓗᑎᒃ ᓇᓗᓕᖅᑎᑦᓯᔪᒪᓪᓗᑎᒡᓗ, 
9ᑐᒃᓯᐊᓚᐅᖅᐳᒍᓪᓕ ᒎᑎᒧᑦ ᓇᐅᑦᓯᖅᑐᖅᑎᕾᓐᓇᓕᖅᓗᑕᓗ ᐅᓪᓗᒃᑯᑦ ᐅᓐᓄᒃᑯᓪᓗ.
10ᔫᑕᐅᑉ ᐃᓄᖏᑦ ᐃᓐᖏᐅᑎᖃᓚᐅᖅᐳᑦ ᐃᓐᖏᖅᐸᒃᑕᒥᖕᓂᒃ:
11ᐊᑭᕋᕗᑦ ᐃᓱᒪᓚᐅᕐᖕᒪᑕ ᑕᑯᓂᐊᖅᑐᒋᒃᓯᓇᑎᒃ ᖃᐅᔨᒪᓇᓱᒋᒃᓯᒐᑎᒡᓗ, ᕾᒐᒥᒃ ᑭᓯᐊᓂ ᖃᐅᔨᓚᐅᖅᐳᑦ, ᑐᖁᑦᓯᒋᐊᖅᑐᓕᕋᒥᒃ ᐱᓇᓱᐊᖅᑕᑦᑎᓐᓂᒡᓗ ᓄᖅᑲᖅᑎᑦᓯᒋᐊᖅᑐᓕᕋᒥᒃ. 
12ᑭᓯᐊᓂᓕ ᑍᒪᓐᖓᑦ ᔫᑎᓂᑦ ᖃᓂᒋᔮᓂ ᓄᓇᖃᖃᑕᐅᔪᓂᑦ ᐊᑭᕋᑦᑎᓐᓄᑦ ᐅᖃᐅᑦᔭᐅᒋᐊᖅᑐᖃᑦᑕᓚᐅᖅᐳᒍᑦ, ᐊᑭᕋᑦᑕᓗ ᐅᕙᑦᑎᓐᓄᑦ ᐱᓇᓱᐊᓕᖅᑕᖏᓐᓂᒃ. 
13ᑍᒤᒻᒪᑦ ᐃᓄᐃᑦ ᓴᕕᒃᔪᐊᖅᑖᖅᑎᓚᐅᖅᐸᒃᑲ, ᖃᓗᒋᐊᓂᒡᓗ, ᐱᓯᒃᓯᓂᒡᓗ, ᖃᐅᔨᓴᖅᐸᒃᓗᑎᒡᓗ, ᐊᕙᓗᖅᔪᐊᒥ ᐊᒃᐸᓯᖕᓂᖅᓴᒥ ᐊᕙᓗᖅᔪᐊᖃᖏᓐᓂᖓᓂᓗ, ᐃᓚᒌᑦ ᒪᓕᒡᓗᒋᑦ ᐊᕙᓗᖅᔪᐊᑉ ᓴᓂᐊᓂ ᐱᔭᕇᖅᓯᒪᖏᑦᑐᓂ.
14ᑕᑯᓚᐅᖅᐳᖓᓕ ᐃᓄᖕᓂᒃ ᐃᓱᒪᔮᖅᑐᓂᒃ, ᑍᒤᒻᒪᑦ ᓯᕗᓕᖅᑎᖏᑦ ᐅᖃᐅᑎᓚᐅᖅᐸᒃᑲ, ᐊᖓᔪᖅᑳᖏᓪᓗ, “ᑲᑉᐱᐊᓱᒃᑍᓕᒋᑦᓯ ᐊᑭᕋᑦᑎᓐᓂᒃ, ᐃᖅᑲᐅᒪᒋᑦᓯ ᖃᓄᖅ ᐊᑕᓂᖅ ᐊᔪᖏᑦᑐᖅᔪᐊᖑᓂᖓᓂᒃ ᐊᖏᔪᖅᔪᐊᖑᓂᖓᓂᒡᓗ, ᓴᐳᓐᓂᐊᕐᖕᓂᐊᖅᐳᖅᓗ, ᐃᓚᑦᓯᓐᓂᒃ, ᓄᓇᖅᑲᑎᑦᓯᓐᓂᒃ, ᕿᑐᕐᖓᑦᓯᓐᓂᒃ, ᓄᓕᐊᑦᓯᓐᓂᒃ, ᐊᖏᕐᕋᓯᓗ ᐱᓪᓗᒋᑦ.” 
15ᐊᑭᕋᕗᓪᓕ ᑐᓴᕋᒥᒃ ᖃᐅᔨᒪᓕᕐᖕᓂᑦᑎᓐᓂᒃ ᐊᑭᕋᖅᑐᕋᓱᖕᓂᖏᓐᓂᒃ, ᖃᐅᔨᓪᓗᑎᒡᓗ ᐋᖅᑭᒃᓱᖅᓯᒪᓇᓱᒃᑕᖏᑦ ᒎᑎᐅᑉ ᓵᓚᒋᖕᒪᒋᑦ, ᐃᓘᓐᓇᑕᓗ ᓴᓇᔭᑦᑎᓐᓄᑦ ᐅᑎᕐᖕᓂᑦᑎᓐᓂᒃ ᓴᓇᒋᐊᓪᓚᓕᕐᖕᓂᑦᑎᓐᓂᒡᓗ ᐊᕙᓗᖅᔪᐊᕐᖕᒥᒃ.
16ᑍᒃᑲᓐᖓᓂᑦ ᐱᒋᐊᖅᓗᒍ ᐃᓄᐃᑦ ᐊᕝᕙᖏᑦ ᓴᓇᖃᑦᑕᓕᓚᐅᖅᐳᑦ, ᐊᕝᕙᖏᓪᓗ ᖃᐅᔨᓴᖅᑎᐅᓪᓗᑎᒃ, ᐅᓕᒡᔪᐊᖃᓚᐅᖅᐳᑦ ᓴᐴᓗᑕᖃᖅᓗᑎᒡᓗ ᐅᓇᑕᐅᑎᖃᖅᓗᑎᒡᓗ ᖃᓗᒋᐊᓂᒃ, ᓴᐴᓗᑕᕐᖕᓂᒃ, ᐱᓯᒃᓯᓂᒡᓗ. ᓯᕗᓕᖅᑎᕗᓪᓗ ᐃᑲᔪᖅᑐᑦᓯᐊᓚᐅᖅᐳᑦ ᐃᓄᖕᓂᒃ. 
17ᐊᕙᓗᖅᔪᐊᒥᒃ ᓴᓇᔪᓂᒃ, ᑍᒃᑯᐊᑦᑕᐅᖅ ᐃᓚᒃᓴᓂᒃ ᐊᒡᔭᖅᑐᖅᑏᑦ ᐱᓇᓱᐊᓚᐅᖅᐳᑦ ᐊᒡᒐᖕᒥ ᐃᒡᓗᐊᓄᑦ, ᐃᒡᓗᐊᓄᓪᓗ ᓱᒋᐅᓯᔭᖅᓗᑎᒃ. 
18ᓴᓇᔪᓕᒫᑦ ᕿᑎᕐᖕᒥᐅᑕᖃᓚᐅᖅᐳᑦ ᓴᕕᒡᔪᐊᒥᒃ. ᐊᖑᓪᓗ ᑎᑦᑐᓚᐅᑎᒥᒃ ᓂᓪᓕᖅᑎᑦᓯᒍᒫᕐᖕᓂᐊᖅᑐᖅ ᐅᕙᓐᓃᖏᓐᓇᓚᐅᖅᐳᖅ. 
19ᑕᕝᕙ ᐃᓄᐃᑦ ᐊᖓᔪᖅᑳᖏᑦ, ᓯᕗᓕᖅᑎᖏᓪᓗ ᐅᖃᐅᑎᓚᐅᖅᐸᒃᑲ, “ᐱᓇᓱᐊᖅᑐᑦ ᓯᐊᒻᒪᖅᓯᒪᓗᐊᕐᖕᒪᑕ ᐅᖓᓯᒌᓗᐊᖅᓗᑎᒡᓗ ᐊᕙᓗᖅᔪᐊᓕᐅᖅᑕᒥᖕᓂ. 
20ᖃᖓᑐᐃᓐᓇᑦᓯᐊᖅ ᑎᑦᑐᓚᐅᒻᒥᒃ ᑐᓴᑐᐊᕈᑦᓯ ᕾᓛᖅᐳᓯ, ᒎᑎᕗᑦ ᐅᓇᑕᕐᖕᓂᐊᕐᖕᒪᑦ ᐅᕙᒍᑦ ᐱᓪᓗᑕ.” 
21ᑍᒤᒻᒪᑦ ᖃᐅᑕᒫᑦ, ᐅᓪᓛᒻᒪᕆᖕᒥᑦ ᐱᒋᐊᖅᓗᑕ ᐅᓐᓄᒧᑦ ᐅᓪᓗᕆᐊᑦ ᓄᐃᖕᒪᑕ ᑭᓯᐊᓂ ᓄᖅᑲᖅᐸᒃᓗᑕ ᐱᓇᓱᐊᖃᑦᑕᓚᐅᖅᐳᒍᑦ, ᐊᕝᕙᖏᑦ ᐱᓇᓱᐊᖅᐳᑦ ᐊᕙᓗᖅᔪᐊᓕᕆᓪᓗᑎᒃ, ᐊᕝᕙᖏᑕ ᐂᑉᐸᖏᑦ ᖃᐅᔨᓴᖅᑎᐅᑎᓪᓗᒋᑦ ᖃᓗᒋᐊᖃᖅᓗᑎᒃ.
22ᑍᑦᓱᒪᓂᐅᑎᓪᓗᒍ ᐊᖑᑎᑦ ᑲᒪᔨᐅᔪᑦ ᐃᑲᔪᖅᑎᓕᒫᖏᓪᓗ ᔪᕉᓴᓚᒦᖏᓐᓇᖁᓪᓗᒋᑦ ᐅᓐᓄᒃᑯᑦ ᐅᖃᐅᑎᓚᐅᕆᕙᒃᑲ, ᐃᒡᓗᒐᓮᓪᓗ ᖃᐅᔨᓴᖅᑎᕾᓐᓇᑯᓪᓗᒋᑦ ᐅᓐᓄᒃᑯᑦ ᐅᓪᓗᒃᑯᓪᓗ ᐱᓇᓱᐊᕈᓐᓇᖁᓪᓗᒋᑦ ᑍᒤᓚᐅᖅᐳᒍᑦ. 
23ᐊᓐᓄᕌᒃᑲᓘᓐᓃᑦ ᐅᓐᓄᒃᑯᑦ ᐲᖃᑦᑕᕈᓐᓁᓚᐅᖅᐸᒃᑲ, ᐃᓚᒋᔭᒃᑲᓗ, ᐱᔨᒋᔭᒃᑲᓘᓐᓃᑦ ᖃᐅᔨᓴᖅᑎᖁᑎᒃᑲᓘᓐᓃᑦ ᐅᕙᓐᓂᒃ ᒪᓕᑐᐃᓐᓇᓚᐅᖅᐳᑦ, ᑭᓯᐊᓂ ᐅᐊᓴᕆᐊᖃᓕᕌᖓᑕ ᐲᖃᑦᑕᕋᓗᐊᖅᓗᑎᒍ, ᐅᓇᑕᐅᑎᓂᒃ ᓇᔪᖅᑎᕾᓐᓇᓕᓚᐅᕋᑦᑕ.
