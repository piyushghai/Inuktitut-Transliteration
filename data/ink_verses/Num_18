1ᐊᑕᓂᖅᓗ ᐅᖃᖅᐳᖅ ᐂᕈᓂᒧᑦ: “ᐃᕝᕕᑦ ᐃᕐᖕᓂᑎᓪᓗ ᑭᖑᕚᖑᖃᑎᑎᓪᓗ ᐸᓯᔭᒃᓴᐅᕗᓯ ᐃᑦᔪᕐᖕᓁᑦᑐᕕᐅᑉ ᓇᓛᓄᑦ ᐱᐅᖏᑦᑐᓕᑦᔪᑕᐅᔪᓂᒃ, ᐃᕝᕕᓪᓗ ᐃᕐᖕᓂᑎᓪᓗ ᐸᓯᔭᒃᓴᐅᕗᓯ ᑐᓂᕐᕈᓯᖅᑎᑦᓯᔨᐅᓂᑦᓯᓐᓄᑦ ᐱᐅᖏᑦᑐᓕᓂᕐᖕᓂᒃ. 
2ᕾᖃᑎᒋᓗᒋᑦ ᖃᑕᓐᖑᑎᓯ ᓕᕔᑉ ᑭᖑᕚᖏᑦ, ᓯᕗᓕᕕᓂᖅᐱᑦ ᑭᖑᕚᖏᑦ, ᐃᓕᑦᓯᓐᓂᒃ ᐱᔨᑦᓯᕐᖕᓂᐊᕐᖕᒪᑕ ᐃᒃᓯᖅᕕᐅᑉ ᐊᖏᕈᑎᑕᓕᐅᑉ ᓵᖓᓂ ᐱᓕᕆᑎᓪᓗᓯ. 
3ᐱᔭᕆᐊᖃᖅᑕᑦᓯᓐᓂᒃ ᐱᔨᑦᓯᖃᖅᑕᕐᖕᓂᐊᖅᐹᓯ ᑐᐱᖅᔪᐊᒥᓗ ᐱᔭᕆᐊᓕᓕᒫᓂᒃ; ᐃᑦᔪᕐᖕᓁᑦᑐᕕᐅᓪᓕ ᓱᓇᑐᐃᓐᓇᖏᓐᓄᑦ ᑐᓂᕐᕈᓯᖅᕕᖕᒧᓪᓘᓐᓃᑦ ᖃᒡᓕᔪᒃᓴᐅᓐᖏᓚᑦ, ᑐᖁᖁᓇᒋᑦ ᑍᒃᑯᐊᓗ ᐃᓕᑦᓯᓗ. 
4ᑲᑎᖃᑦᑕᕐᖕᓂᐊᖅᐹᓯ ᐃᓚᒋᓗᒋᑦ ᑐᐱᖅᔪᐊᒥ ᑲᑎᒪᕕᖕᒥ ᐱᔭᕆᐊᓕᖕᓂᒃ ᐱᓇᓱᐊᖃᑎᒋᖃᑦᑕᕐᖕᓂᐊᕋᑦᓯᐅᒃ, ᑐᐱᖅᔪᐊᒥ ᐱᔭᕆᐊᓕᓕᒫᓂᒃ; ᐃᓚᒋᓐᖏᑕᓯᓕ ᓯᓚᑖᓂᑦ ᐱᔫᑉ ᖃᓂᒋᔭᕆᐊᖃᓐᖏᓛᓯ. 
5ᐃᓕᑦᓯᓕ ᐃᑦᔪᕐᖕᓁᑦᑐᕕᖕᒥ ᐱᔭᕆᐊᓕᖕᓂᒃ ᐱᓕᕆᔭᕆᐊᖃᖅᐳᓯ ᑐᓂᕐᕈᓯᖅᕕᖕᒥᓗ ᐱᔭᕆᐊᓕᖕᓂᒃ, ᐄᓴᕅᓕᒥᐅᑦ ᓇᓪᓕᐊᓪᓘᓐᓃᑦ ᓂᓐᖓᐅᑦᔭᐅᒃᑲᓐᓂᖁᓇᒍ. 
6ᑕᑯᒋᑦ, ᐅᕙᖓ ᓇᖕᒥᓂᖅ ᖃᑕᓐᖑᑎᓯ ᓕᕔᑎᒃᑯᑦ ᓂᕈᐊᓚᐅᖅᐸᒃᑲ ᐄᓴᕅᓕᒥᐅᑦ ᐊᑯᕐᖓᓐᓂᑦ; ᐃᓕᑦᓯᓐᓄᑦ ᑐᓂᕐᕈᑕᐅᕗᑦ ᐊᑕᓂᐅᑉ ᑐᓂᔭᖏᑦ, ᑐᐱᖅᔪᐊᒥ ᑲᑎᒪᕕᖕᒥ ᐱᓇᓱᐊᖅᑎᐅᖁᓪᓗᒋᑦ. 
7ᑍᒤᒻᒪᑦ ᐃᕝᕕᑦ, ᐃᕐᖕᓂᑎᓪᓗ ᐃᓚᒋᓗᒋᑦ ᑐᓂᕐᕈᓯᖅᑎᑦᓯᔨᐅᓂᐊᖅᐳᓯ ᑐᓂᕐᕈᓯᖅᕕᖕᒥ ᖃᓄᐃᓕᐅᕆᐊᖃᖅᑐᓕᒫᓂᒃ ᑖᓗᑕᖅᔪᐊᓪᓗ ᐅᖓᑖᓃᑦᑐᓂᒃ; ᑍᒫᒃ ᐱᔨᑦᓯᕐᖕᓂᐊᖅᐳᓯ. ᑐᓂᕐᕈᓯᖅᑎᑦᓯᔨᐅᓂᖅ ᐃᓕᑦᓯᓐᓄᑦ ᑐᓂᕐᕈᑎᒋᕙᕋ ᐱᔨᑦᓯᕈᑎᒋᓂᐊᕋᑦᓯᐅᒃ, ᓯᓚᑎᑦᓯᓐᓂᓪᓕ ᐱᔪᖅ ᐃᓕᑦᓯᓐᓄᑦ ᖃᒡᓕᔪᖅ ᑐᖁᑕᒃᓴᐅᕗᖅ.”
8ᐊᑕᓂᐅᓪᓗ ᐂᕈᓂ ᐅᖃᖅᕕᒋᕚ, “ᐅᕙᖓ ᓇᖕᒥᓂᖅ ᑐᓂᓯᕕᒋᕙᑦᓯ ᐊᖓᔪᖅᑳᖑᖁᓪᓗᓯ ᑐᓂᕐᕈᓯᕐᖕᓂᕐᖕᒧᑦ ᐃᓵᒃᑕᕈᑎᒧᑦ, ᐃᑦᔪᕐᖕᓁᑦᑐᓕᒫᓂᒡᓗ ᐄᓴᕅᓕᒥᐅᑦ ᑐᓂᕐᕈᑎᒋᕙᒃᑕᖏᓐᓄᑦ; ᑐᓂᓯᕕᒋᕙᑦᓯ ᐃᓕᖕᓄᑦ ᐃᕐᖕᓂᕐᖕᓄᓪᓗ, ᑍᒪᓐᖓᓕᒫᖅ ᑕᒪᓐᓇ ᒪᓕᒐᐅᖁᓪᓗᒍ. 
9ᑕᒪᓐᓇ ᐃᓕᑦᓯ ᐱᒋᓂᐊᖅᑕᓯ ᐃᑦᔪᕐᖕᓁᓐᓂᖅᐹᓂᒃ ᐃᑯᒪᒧᑦ ᑐᓂᕐᕈᑕᐅᖏᑦᑐᓂᒃ ᑲᒪᔨᐅᓂᖅ: ᑍᒃᑯᐊᓕᒫᑦ ᑐᓂᕐᕈᑎᖏᓐᓂᒃ, ᓂᐊᖂᔭᒃᓴᓂᒡᓗ ᐊᔪᕐᖕᓂᖅᓗ ᐱᓪᓗᒍ ᑐᓂᕐᕈᑕᐅᔪᓂᒃ ᐸᓯᔭᒃᓴᐅᓂᕐᖕᒧᓪᓗ ᐊᑭᓕᐅᑎᒃᓴᒧᑦ ᑐᓂᕐᕈᑕᐅᔪᓂᒃ ᐅᕙᓐᓄᑦ ᑐᓂᔭᖏᓐᓂᒃ. ᑖᒃᑯᐊ ᐃᑦᔪᕐᖕᓁᓐᓂᖅᐹᖑᓂᐊᖅᐳᑦ ᐃᓕᑦᓯᓐᓄᑦ. 
10ᐃᑦᔪᕐᖕᓁᓐᓂᖅᐹᒥ ᓂᕆᔭᕆᐊᖃᖅᐳᓯ; ᐊᖑᑎᓕᒫᑦ ᓂᕆᔭᕆᐊᖃᖅᐳᑦ. ᑕᒪᓐᓇ ᐃᓕᑦᓯᓐᓄᑦ ᐃᑦᔪᕐᖕᓁᑦᑑᖕᒪᑦ.
11ᐅᕝᕙᑦᑕᐅᖅ ᐃᓕᑦᓯ ᐱᒋᓂᐊᕐᖕᒥᔭᓯ: ᐃᓵᒃᑕᕈᑦᔭᐅᓗᑎᒃ ᑐᓂᕐᕈᑎᕕᓃᑦ ᐃᓄᐃᑦ ᑐᓂᕐᕈᑎᕕᓂᖏᑦ, ᐃᓚᖃᖅᓗᑎᒃ ᐄᓴᕅᓕᒥᐅᓂᑦ ᐃᓵᒃᑕᕈᑦᔭᐅᓗᑎᒃ ᑐᓂᕐᕈᑎᕕᓂᖏᓐᓂᒃ; ᐃᓕᖕᓄᑦ ᑖᒃᑯᐊ ᑐᓂᓯᒪᕙᒃᑲ ᐃᕐᖕᓂᑎᑦ ᐸᓂᑎᓪᓗ ᑐᓂᖃᓯᐅᑎᓪᓗᒋ ᑕᒪᒃᑯᓂᖓ, ᑍᒪᓐᖓᓕᒫᖅ ᑕᒪᓐᓇ ᒪᓕᒐᐅᖁᓪᓗᒍ. ᑐᒃᓯᐊᕐᖕᓂᑯᑦ ᓴᓗᒻᒪᖅᓯᒪᔪᓕᒫᑦ ᐃᓚᒌᖕᓂᑦᓯᓐᓂ ᐱᔪᑦ ᓂᕆᖃᑕᐅᔪᓐᓇᖅᐳᑦ.
12ᐅᖅᓱᐃᑦ ᐱᐅᓂᖅᐹᑦ ᑕᒪᕐᖕᒥᒃ, ᕔᓃᓪᓗ ᐱᐅᓂᖅᐹᑦ ᓂᐊᖂᔭᒃᓮᓪᓗ ᑕᒪᕐᖕᒥᒃ, ᐱᕈᖅᑎᑕᐅᔪᑦ ᓯᕗᓪᓕᖅᐹᑦ ᐊᑕᓂᕐᖕᒧᑦ ᑐᓂᕐᕈᑎᒋᔭᖏᑦ, ᐃᓕᖕᓄᑦ ᑐᓂᕙᒃᑲ. 
13ᐸᐅᕐᖎᑦ ᐱᕈᑦᓯᐊᖅᑐᑦ ᓯᕗᓪᓕᖅᐹᑦ ᐱᕈᖅᑐᑦ ᓄᓇᖁᑎᖏᓐᓂᑦ, ᐊᑕᓂᕐᖕᒧᑦ ᑐᓂᕐᕈᑎᒋᔭᖏᑦ, ᐃᕝᕕᑦ ᐱᑖᕆᓂᐊᖅᐸᑎᑦ. ᑕᒪᒃᑯᐊᓕᒫᑦ ᑐᒃᓯᐊᕐᖕᓂᒃᑯᑦ ᓴᓗᒪᔪᑦ ᐃᓚᒌᖕᓂᑦᓯᓐᓂᑦ ᐱᔪᑦ ᓂᕆᖃᑕᐅᔪᓐᓇᖅᐳᑦ.
14ᓱᓇᑐᐃᓐᓁᑦ ᐄᓴᕅᓕᒥᐅᓂᑦ ᐃᑦᔪᕐᖕᓁᑎᑕᐅᔪᑦ ᐱᒋᔭᕆᐊᖃᖅᐸᑎᑦ.
15ᓱᓇᑐᐃᓐᓁᑦ ᐃᕐᖕᓂᐊᕆᔭᐅᖅᑳᖅᑐᑦ ᑎᒥᖃᖅᑐᓕᒫᓄᑦ ᐊᑕᓂᕐᖕᒧᑦ ᑐᓂᔭᐅᔭᕆᐊᖃᖅᐳᑦ, ᐊᑕᓂᕐᖕᒧᑦ ᕾᑦᔪᑎᓗᒋᑦ, ᐃᓅᒃᐸᓪᓘᓐᓃᑦ ᓂᖅᔪᑎᐅᒃᐸᓪᓘᓐᓃᑦ, ᐃᕝᕕᑦ ᐱᒋᔭᕆᐊᖃᖅᐸᑎᑦ; ᑭᓯᐊᓂᓕ ᐃᓄᒃ ᐊᖑᑕᐅᓗᓂ ᐃᕐᖕᓂᐊᕆᔭᐅᖅᑳᖅᐸᑦ ᐅᑎᖅᑎᑕᐅᓪᓚᕆᒋᐊᖃᖅᐳᖅ, ᐃᕐᖕᓂᐊᖑᖅᑳᖅᑐᖅ ᓂᖅᔪᑎ ᓴᓗᒤᑦᑑᒃᐸᑦ ᐅᑎᖅᑎᓴᕆᐊᖃᖅᐸᑦ. 
16ᐅᑎᖅᑎᑕᒃᓮᑦ ᐅᑎᖅᑎᑦᓴᕆᐊᖃᖅᐸᓯ ᑕᖅᑭᖅ ᐊᑕᐅᓯᖅ ᐊᓂᒍᖅᐸᑦ, ᐊᑭᖃᖅᑎᑦᓯᓃᑦ ᒪᓕᒡᓗᒍ, ᑮᓇᐅᔭᓂᒃ ᓯᐅᓪᕕᕆᓂᒃ ᑕᓪᓕᒪᓂᒃ ᓴᑯᓪᓂᒃ ᑐᐱᖅᔪᐊᑉ ᓴᑯᓪᖏᑦ ᒪᓕᒡᓗᒋᑦ, ᐊᑭᖃᓪᓗᐊᖅᓗᒋᑦ 20-ᒋᕋᓂᒃ. 
17ᐃᒻᒧᒃᓯᐅᒐᐅᑉ ᐃᕐᖕᓂᐊᕆᖅᑳᖅᑕᖏᑦ, ᓰᐲᓪᓗ ᐃᕐᖕᓂᐊᕆᖅᑳᖅᑕᖏᑦ ᒎᑦᓰᓪᓗ ᐃᕐᖕᓂᐊᕆᖅᑳᖅᑕᖏᑦ ᐅᑎᖅᑎᑦᓴᕆᐊᖃᓐᖏᓚᓯ; ᐃᑦᔪᕐᖕᓁᑦᑑᖕᒪᑕ. ᐊᐅᖏᑦ ᓯᖅᐸᖅᓴᕈᑎᔭᕆᐊᖃᖅᐸᓯ ᑐᓂᕐᕈᓯᖅᕕᖕᒧᑦ, ᑐᓐᓄᖏᓪᓗ ᐃᑯᐊᓪᓚᒃᑎᓪᓗᒋᑦ ᐃᑯᐊᓚᑎᑕᒃᓴᑎᑐᑦ ᑐᓂᕐᕈᑎᑎᑐᑦ ᐊᑕᓂᕐᖕᒧᑦ ᑎᐱᑦᓯᐊᕆᒃᑑᖁᓪᓗᒋᑦ. 
18ᓂᕿᖏᑦ ᐃᓕᑦᓯ ᐱᓂᐊᖅᐸᓯ, ᓴᑭᐊᑦ ᐃᓵᒃᑕᕈᑕᐅᓯᒪᔪᑦ ᒥᒥᖏᓪᓗ ᑕᓕᖅᐱᖏᑦ ᐱᔭᕆᐊᖃᕋᕕᒋᑦ.
19ᑭᕕᒡᓗᒋᓪᓗ ᑐᓂᕐᕈᑏᑦ ᐃᑦᔪᕐᖕᓁᑎᑕᐅᔪᓕᒫᑦ, ᐄᓴᕅᓕᒥᐅᑦ ᐊᑕᓂᕐᖕᒧᑦ ᑐᓂᕐᕈᑎᖏᑦ, ᐃᓕᖕᓄᑦ ᐃᕐᖕᓂᕐᖕᓄᓪᓗ ᐸᓂᖕᓄᓪᓗ ᑐᓂᕙᒃᑲ ᒪᓕᒐᐅᖁᓪᓗᒋᑦ ᑍᒪᓐᖓᓕᒫᖅ; ᐊᑕᓂᕐᖕᒧᑦ ᐃᓕᖕᓄᓪᓗ ᑭᖑᕚᕐᖕᓄᓪᓗ ᐊᖏᖃᑎᒌᒍᑕᐅᕗᖅ ᑕᕆᐅᖑᓪᓗᓂ ᐃᓱᖃᖏᑦᑐᒧᑦ.” 
20ᐊᑕᓂᐅᓪᓗ ᐂᕈᓂ ᐅᖃᐅᑎᕚ, “ᓄᓇᒥᒃ ᐱᒋᓂᐊᖅᑕᕐᖕᓂᒃ ᐱᓂᐊᖏᑦᑐᑎᑦ ᓄᓇᖁᑎᖏᓐᓂᑦ, ᓄᓇᖁᑎᖏᑕᓘᓐᓃᑦ ᐃᓚᖓᓂᒃ; ᐅᕙᖓ ᐱᖃᕈᑎᒋᕙᕐᖕᒪ ᓇᖕᒥᓂᖃᕈᑎᒋᓪᓗᖓᓗ ᐄᓴᕅᓕᒥᐅᑦ ᐊᑯᕐᖓᓐᓂ.”
21“ᑕᑯᒋᑦ, ᓕᕔᑉ ᑭᖑᕚᖏᑦ ᑐᓂᓯᕕᒋᕙᒃᑲ ᐄᓴᕅᓕᒥᐅᑦ ᑕᓪᓕᒪᐅᔪᐃᕈᑎᓕᒫᖏᓐᓂᒃ ᑖᒃᑯᓄᖓ ᐱᒃᓴᕆᔭᐅᖁᓪᓗᒋᑦ ᐱᓇᓱᐊᕐᖕᓂᖏᓐᓄᑦ, ᑐᐱᖅᔪᐊᒥ ᑲᑎᒪᕕᖕᒥ ᐱᓇᓱᐊᖅᑎᐅᓂᖏᑦ ᐱᓪᓗᒋᑦ. 
22ᒫᓐᓇᒥᑦ, ᐄᓴᕅᓕᒥᐅᑦ ᑐᐱᖅᔪᐊᒧᑦ ᑲᑎᒪᕕᖕᒧᑦ ᖃᒡᓕᔭᕆᐊᖃᓐᖏᓚᑦ, ᐊᔪᖅᑐᓕᓂᕐᖕᒧᑦ ᐸᓯᔭᒃᓴᐅᓗᑎᒃ ᑐᖁᖁᓇᒋᑦ. 
23ᓕᕔᑎᓪᓕ ᐱᓇᓱᐊᕈᓐᓇᖅᐳᑦ ᑐᐱᖅᔪᐊᒥ ᑲᑎᒪᕕᖕᒥ, ᐸᓯᔭᒃᓴᐅᓂᐊᖅᓗᑎᒃ ᐊᔪᖅᑐᓕᓂᕐᖕᒥᖕᓄᑦ; ᑕᒪᓐᓇ ᒪᓕᒐᐅᓂᐊᖅᐳᖅ ᐃᓱᖃᖏᑦᑐᒧᑦ, ᑭᖑᕚᕇᓄᑦ ᑍᒪᓐᖓᑦ, ᐄᓴᕅᓕᒥᐅᓪᓗ ᓇᖕᒥᓂᖃᑦᔮᓐᖏᓚᑦ ᓱᓇᒥᒃ. 
24ᐄᓴᕅᓕᒥᐅᑦ ᑕᓪᓕᒪᐅᔪᐃᕈᑎᖏᑦ, ᐃᓵᒃᑕᕈᑎᒋᓗᒋᑦ ᑐᓂᕐᕈᑕᐅᓯᒪᔪᑦ ᐊᑕᓂᕐᖕᒧᑦ, ᓕᕔᑎᓄᑦ ᑐᓂᕙᒃᑲ ᑖᒃᑯᓄᖓ ᐱᑖᕆᔭᐅᖁᓪᓗᒋᑦ; ᑍᒤᒻᒪᑦ ᐅᖃᐅᑎᕙᒃᑲ, ‘ᐄᓴᕅᓕᒥᐅᑦ ᐊᑯᕐᖓᓐᓂ ᓇᖕᒥᓂᕆᔭᑦᓯᓐᓂᒃ ᐱᖃᕐᖕᓂᐊᓐᖏᓚᓯ.’”
25ᐊᑕᓂᐅᓪᓗ ᒨᓯᓯ ᐅᖃᖅᕕᒋᕚ, ᐅᖃᖅᓗᓂ, 
26“ᓕᕔᑎᑦ ᐅᖃᖅᕕᒋᒃᑭᑦ, ᐃᒫᒃ ᐅᖃᖅᓗᑎᑦ: ‘ᐄᓴᕅᓕᒥᐅᑦ ᑕᓪᓕᒪᐅᔪᐃᕈᑎᖏᓐᓂᒃ ᐱᔭᕌᖓᑦᓯ ᐃᓕᑦᓯᓐᓄᑦ ᑐᓂᔭᓐᓂᒃ ᐃᓕᑦᓯᓐᓄᑦ ᐱᔭᐅᔭᕆᐊᖃᖅᑐᓂᒃ, ᑕᕝᕙ ᐊᑕᓂᕐᖕᒧᑦ ᑐᓂᕐᕈᓯᕆᐊᖃᖅᐳᓯ ᐃᓵᒃᑕᕈᑎᒋᓗᒍ ᑕᓪᓕᒪᐅᔪᐃᕈᑎᐅᓯᒪᔪᑦ ᑕᓪᓕᒪᐅᔪᖏᓐᓂᒃ. 
27ᐃᓵᒃᑕᕈᑎᒋᓗᒍ ᑐᓂᕐᕈᑎᓯ ᐊᑦᔨᖃᕆᐊᖃᖅᐳᖅ ᓂᐊᖂᔭᒃᓴᓂᒃ ᐃᕖᔧᕕᐅᑉ ᓇᑎᖓᓂ ᐊᒥᐊᒃᑯᖅᓗᑯᑎᑐᑦ, ᕔᓂᓕᐅᖅᕕᐅᓪᓘᓐᓃᑦ ᑕᑕᓗᐊᕈᑎᖓᑐᑦ. 
28ᑍᒫᒃ ᑐᓂᕐᕈᓯᕆᐊᖃᖅᐳᓯ ᐃᓵᒃᑕᕈᑎᒋᓗᒋᑦ ᐊᑕᓂᕐᖕᒧᑦ ᑕᓪᓕᒪᐅᔪᐃᕈᑕᐅᔪᓂᒃ ᐃᓕᑦᓯᓐᓄᑦ ᐄᓴᕅᓕᒥᐅᓕᒫᑦ ᑐᓂᕐᕈᑎᕕᓂᖏᓐᓂᒃ, ᑐᓂᕐᕈᓯᖃᑦᑕᕐᖕᓂᐊᖅᐳᓯ ᐃᓵᒃᑕᕈᑎᒋᓗᒍ ᐊᑕᓂᕐᖕᒧᑦ ᑐᓂᕐᕈᑎᑦᓯᓐᓂᒃ, ᐂᕈᓂᒧᓪᓗ ᑐᓂᕐᕈᓯᖅᑎᑦᓯᔨᒧᑦ ᑐᓂᓗᒍ. 
29ᑐᓂᕐᕈᑎᓯ ᑐᓂᕐᕈᑎᒋᔭᕆᐊᖃᖅᐸᓯ ᐃᓵᒃᑕᕈᑎᒋᓗᒋᑦ ᐊᑕᓂᕐᖕᒧᑦ ᑐᓂᕐᕈᑎᒋᔭᕆᐊᖃᖅᑕᓕᒫᓯ, ᐱᐅᓂᖅᐹᓕᒫᖏᑦ, ᐃᑦᔪᕐᖕᓁᑎᑕᐅᓯᒪᓂᓕᒫᖏᑦ.’ 
30ᑍᒤᒻᒪᑦ ᐅᖃᐅᑎᔭᕆᐊᖃᖅᐸᑎᑦ: ‘ᐱᐅᓂᖅᐹᖏᑦ ᖁᒻᒧᐊᒃᑎᒃᑯᑦᓯᐅᒃ, ᐊᒥᐊᒃᑯᖏᑦ ᓕᕔᑎᓄᑦ ᐱᔭᐅᔭᕆᐊᖃᓕᖅᐳᑦ ᓂᐊᖂᔭᒃᓴᒥᒃ ᐃᕖᔧᕕᖕᒥ ᓴᓇᔭᐅᓯᒪᔪᑎᑐᑦ ᕔᓂᓕᐅᖅᕕᖕᒥᓗ ᓴᓇᔭᐅᓯᒪᔪᑎᑐᑦ.’ 
31ᓇᓂᑐᐃᓐᓇᖅ ᓂᕆᔪᓐᓇᖅᐸᓯ, ᐃᕝᕕᑦ ᐃᒡᓗᒥᐅᖃᑎᓯᓗ, ᑐᓂᕐᕈᓯᐊᕆᒐᑦᓯᐅᒃ ᑐᐱᖅᔪᐊᒥ ᑲᑎᒪᕕᖕᒥ ᐱᓇᓱᐊᖅᑎᐅᓂᑦᓯᓐᓄᑦ. 
32ᑍᒤᓕᐅᕋᓗᐊᕈᑦᓯ ᐊᔪᖅᑐᓕᓂᐊᓐᖏᓚᓯ, ᐱᐅᓂᖅᐹᖏᓐᓂᒃ ᐃᓵᒃᑕᕈᑎᒋᓗᒋᑦ ᑐᓂᕐᕈᓯᕈᑎᒋᖃᑦᑕᕈᖅᓯᒋᑦ. ᐄᓴᕅᓕᒥᐅᓪᓕ ᑐᓂᕐᕈᑎᖏᑦ ᐃᑦᔪᕐᖕᓁᑦᑐᑦ ᓇᕐᕈᓇᖅᓯᑎᑕᒃᓴᕆᓐᖏᓚᓯ, ᑐᖁᖁᓇᓯ.”
