1ᓰᐸᒥᐅᑦ ᑯᐃᓐᖓ ᑐᓴᐅᒪᓕᕋᒥ ᓲᓗᒨᓂᐅᑉ ᖃᐅᔨᒪᔭᐅᒻᒪᕆᓕᕐᖕᓂᖓᓂᒃ, ᔪᕉᓴᓚᒧᑦ ᐊᐅᓪᓚᖅᐳᖅ ᐆᒃᑐᕈᒪᓪᓗᓂᐅᒃ ᐊᐱᖅᑯᓯᕐᖕᓂᒃ ᐊᔪᕐᖕᓇᖅᑐᓂᒃ. 
2ᔪᕉᓴᓚᒧᐊᖅᐳᖅ ᐃᓚᖃᖅᓗᓂ ᐅᓄᖅᑐᓂᒃ, ᑳᒥᓖᓪᓗ ᓇᖕᒪᒃᑎᓪᓗᓂᒋᑦ ᓂᕿᒧᑦ ᒪᒪᖅᓴᐅᑎᓂᒃ ᑕᑯᒥᓇᖅᓴᐅᑎᓂᒡᓗ ᒎᓗᓂᒡᓗ ᐊᖏᔪᓂᒃ, ᐅᔭᕋᖕᓂᒡᓗ ᐊᑭᑐᔪᓂᒃ; ᓲᓗᒨᓂᒥᒃ ᑲᑎᓯᒐᒥ ᐅᖃᓪᓚᒡᕕᒋᕚ ᐃᓱᒪᒋᓯᒪᔭᓕᒫᒥᓂᒃ. 
3ᓲᓗᒨᓂᐅᑉ ᑕᒪᕐᖕᒥᒃ ᑭᐅᔪᓐᓇᖅᑍᓐᓇᕆᕔᑦ ᐊᐱᖅᑯᓯᕆᔭᓕᒫᖏᑦ; ᓇᓗᔭᖏᓐᓂᒃ ᐱᑕᖃᓚᐅᓐᖏᓚᖅ ᑭᐅᔪᓐᓇᓐᖏᑕᖏᓐᓂᒡᓘᓐᓃᑦ. 
4ᓰᐸᒥᐅᑦ ᑯᐃᓐᖓᑦ ᖃᐅᔨᒐᒥ ᑐᓵᒐᒥᓗ ᓲᓗᒨᓂᐅᑉ ᓯᓚᑐᓂᒐᓂᒃ, ᑕᑯᓪᓗᓂᓗ ᐊᖓᔪᖅᑳᖅᔪᐊᒃᑯᕕᖓᓂᒃ ᓴᓇᓚᐅᖅᑕᖓᓂᒃ. 
5ᑕᑯᓪᓗᓂᓗ ᓂᕿᓂᒃ ᓵᒧᑦ ᐊᑐᐃᓐᓇᕈᖅᑎᑕᐅᔪᓂᒃ, ᐊᖓᔪᖅᑳᖁᑎᖏᑕᓗ ᐃᓂᖏᓐᓂᒃ, ᐊᖏᖅᓯᒪᓂᖏᓐᓂᒡᓗ ᐊᖓᔪᖅᑳᖅᔪᐊᒃᑰᕕᖓᑕ ᐃᖅᑲᓁᔭᖅᑎᖏᓐᓂᒃ, ᐃᖅᑲᓁᔭᖅᑎᖏᑕᓗ ᐊᓐᓄᕌᖏᓐᓂᒃ, ᐱᔨᖏᑕᓗ ᓂᕆᕕᒡᔪᐊᓂᕐᖕᒥ ᑐᓐᓂᖅᓮᔨᖏᓐᓂᒃ, ᑐᓂᕐᕈᑎᓂᒡᓗ ᐃᑯᐊᓚᑎᑦᓯᓂᒃᑯᑦ ᑐᓂᕐᕈᓯᕐᖕᓂᖏᓐᓂᒃ ᑐᒃᓯᐊᖅᕕᒡᔪᐊᒥ, ᐊᖏᔪᒥᒃ ᑕᑕᒥᓐᓂᐊᓚᐅᖅᐳᖅ ᑕᒪᒃᑯᐊ ᐱᔪᑎᒋᓪᓗᒋᑦ. 
6ᐊᖓᔪᖅᑳᖅᔪᐊᕐᖕᒧᑦ ᓲᓗᒨᓂᒧᑦ ᐅᖃᖅᐳᖅ, “ᐅᖃᐅᓯᐅᕙᒃᑐᑦ ᓱᓕᕗᑦ ᑐᓴᓚᐅᖅᑕᒃᑲ ᓇᖕᒥᓂᖅ ᓄᓇᓐᓂ ᐱᓂᐊᕐᖕᓂᑎᑦ ᓯᓚᑐᓃᓪᓗ, 
7ᐅᖃᐅᓯᐅᕙᒃᑐᑦ ᐅᒃᐱᕆᓚᐅᓐᖏᓚᒃᑲ ᐅᕙᖓ ᓇᖕᒥᓂᖅ ᑕᑯᓚᐅᖅᑳᕐᖕᓇᖓ ᐊᒡᓛᑦ ᕿᑎᖅᑲᓪᓗᐊᖏᓐᓂᒃ ᑐᓴᓚᐅᕐᖕᓂᖏᓐᓇᒪ, ᓯᓚᑐᓃᑦ ᐊᒃᓱᐃᓐᓃᓪᓗ ᑐᓴᓚᐅᖅᑕᓐᓂᑦ ᐊᖏᓂᖅᓴᒻᒪᕆᐅᖕᒪᑕ. 
8ᑐᓱᓐᓇᖅᑐᐊᓘᕗᑦ ᓄᓕᐊᑎᑦ! ᐱᔨᑎᓪᓗ ᑐᓱᓐᓇᖅᑑᓪᓗᑎᒃ, ᐃᓕᖕᓄᑦ ᓇᔫᑏᓐᓇᖅᓗᑎᒃ ᑐᓴᖃᑦᑕᖅᓗᑎᒡᓗ ᐅᖃᐅᓯᕐᖕᓂᒃ ᓯᓚᑐᔪᓂᒃ! 
9ᐊᑕᓂᖅ ᓂᖅᑐᖅᑕᐅᓕ ᒎᑎᒋᔧᑦ! ᐃᓕᖕᓂᒃ ᖁᕕᐊᓲᑎᖃᕐᖕᓂᖓ ᐊᖓᔪᖅᑳᖅᔪᐊᓐᖑᖅᑎᓪᓗᓂᑎᒃ ᐄᓴᕅᓕᒥᐅᓄᑦ. ᓇᒡᓕᖕᓂᖓ ᐄᓴᕅᓕᒥᐅᓄᑦ ᐃᓱᖃᖏᑦᑑᖕᒪᑦ, ᐊᖓᔪᖅᑳᖅᔪᐊᓐᖑᖅᑎᒻᒪᑎᑦ ᑖᒃᑯᓄᖓ ᐊᐅᓚᑦᓯᑦᓯᐊᕈᓐᓇᕋᕕᑦ ᐱᖁᔭᓂᒃ ᐃᖅᑲᖅᑐᐃᑦᓯᐊᕐᖕᓂᕐᖕᓂᒡᓗ.” 
10ᓰᐸᒥᐅᑦ ᑯᐃᓐᖓᑦ ᑐᓂᓯᕗᖅ ᐊᖓᔪᖅᑳᖅᔪᐊᒧᑦ 10,000-ᐸᐅᓂᑦ ᐅᖁᒤᓐᓂᖅᓴᓂᒃ ᒎᓗᓂᒃ, ᓂᕿᓄᓪᓗ ᐃᓚᐅᕈᑎᒃᓴᓂᒃ ᐊᖏᔪᐊᓗᖕᓂᒃ, ᐅᔭᕋᖕᓂᒡᓗ ᐊᑭᑐᔪᓂᒃ; ᑍᒫᒃ ᐊᖏᑎᒋᔪᓂᒃ ᓂᕿᓄᑦ ᐃᓚᐅᕈᑎᒃᓴᓂᒃ ᑐᓂᓯᔪᖃᒃᑲᓐᓂᓚᐅᖅᓯᒪᓐᖏᓚᖅ ᓰᐸᒥᐅᑦ ᑯᐃᓐᖓᑕ ᑐᓂᓚᐅᖅᑕᖏᑎᑐᑦ ᐊᖓᔪᖅᑳᖅᔪᐊᕐᖕᒧᑦ ᓲᓗᒨᓂᒧᑦ. 
11ᕼᐅᕋᒻ ᐅᒥᐊᖅᔪᐊᖁᑎᖏᑦ, ᒎᓗᓂᒃ ᑎᑭᐅᑦᔨᖕᒪᑕ ᓄᓇᒥᑦ ᐅᐱᕆᒥᑦ, ᑎᑭᐅᑦᔨᓪᓗᑎᒡᓗ ᐊᖏᔪᐊᓗᖕᓂᒃ ᕿᔪᖕᓂᒃ ᓇᐹᖅᑐᕕᓂᕐᖕᓂᒃ ᐋᓪᒪᒡᒥᒃ ᑍᔭᐅᔪᓂᒃ ᐅᔭᕋᖕᓂᒃ ᐊᑭᑐᔪᐊᓗᖕᓂᒃ. 
12ᐊᖓᔪᖅᑳᖅᔪᐊᑉ ᕿᔪᐃᑦ ᐊᑐᖅᐰᑦ ᑐᒃᓯᐊᖅᕕᒡᔪᐊᑉ ᑎᒍᒥᐊᖅᕕᖏᓐᓄᑦ ᐊᖓᔪᖅᑳᖅᔪᐊᒃᑯᕕᖕᒥᓄᓪᓗ, ᐊᑐᕆᓪᓗᒋᑦ ᓔᕆᓄᑦ ᓄᖃᖅᑎᓕᖕᓄᑦ ᕼᐊᕐᐱᓄᓪᓗ ᑯᑭᑦᑕᐸᐅᑎᐅᔭᓄᑦ ᐃᓐᖏᖅᑏᑦ ᐊᑐᖅᐸᒃᑕᖏᓐᓄᑦ; ᑍᒤᑦᑐᑦ ᕿᔪᐃᑦ ᐋᓪᒪᒡᒥᒃ ᐊᑎᓖᑦ ᑎᑭᐅᑦᔭᐅᒃᑲᓐᓂᖅᓯᒪᓐᖏᓚᑦ ᑕᑯᔭᐅᒃᑲᓐᓂᖅᓯᒪᓇᑎᒡᓗ ᐅᓪᓗᒥᒧᑦ. 
13ᐊᖓᔪᖅᑳᖅᔪᐊᑉ ᓲᓗᒨᓂᐅᑉ ᓰᐸᒥᐅᑦ ᑯᐃᓐᖓ ᑐᓂᕚ ᐱᔪᒪᔭᓕᒫᖏᓐᓂᒃ, ᐱᔪᒪᔭᖏᑕᓗ ᐊᓯᖏᓐᓂᒃ ᐊᖓᔪᖅᑳᖅᔪᐊᑉ ᓲᓗᒨᓂᐅᑉ ᐊᔪᖅᓴᖏᓐᓂᖏᓐᓂᑦ ᐱᔪᓂᒃ. ᑕᒪᓐᓇ ᐱᔭᕇᕐᖕᒪᑦ ᐊᐅᓪᓚᖅᐳᑦ ᐅᑎᖅᓗᓂ ᓇᖕᒥᓂᖅ ᓄᓇᒥᖕᓄᑦ, ᐱᔨᓕᒫᓂ ᐃᓚᒋᓪᓗᒋᑦ.
14ᐊᕐᕌᒍ ᑕᒫᑦ ᐊᖓᔪᖅᑳᖅᔪᐊᖅ ᓲᓗᒨᓂ ᑐᓂᔭᐅᕙᓚᐅᖅᐳᖅ 50,000-ᐸᐅᓂᒃ ᒎᓗᓂᒃ, 
15ᑕᒪᒃᑯᐊ ᐊᓯᖏᑎᒍᑦ ᐱᑎᑕᐅᕙᓚᐅᕆᕗᖅ ᑖᒃᓯᑎᒍᑦ ᐊᑭᓕᐅᑕᐅᔪᓂᒃ ᓂᐅᕕᐅᑎᑎᒍᑦ ᑕᐅᖅᓯᓃᓪᓗ ᕿᑐᕐᖏᐅᕐᖕᓂᖏᑎᒍᑦ, ᐊᕅᐱᐊᒥᐅᓪᓗ ᐊᖓᔪᖅᑳᖅᔪᐊᖏᑕ ᑐᓂᔭᖏᑦ ᓄᓇᓕᖕᓄᓪᓗ ᓯᕗᓕᖅᑎᐅᔪᓂᑦ ᐄᓴᕅᓕᑎᑦ ᓄᓇᖏᓐᓂᑦ.
16ᓲᓗᒨᓂ ᓴᓇᔭᐅᑎᑦᓯᒋᕗᖅ 200-ᓂᒃ ᐊᒡᕖᕋᐅᑎᓂᒃ ᐊᖏᔪᓂᒃ, ᑖᒃᑯᐊᓕᒫᑦ ᖄᓕᖅᓯᒪᓪᓗᑎᒃ ᒎᓗᓂᒃ; ᐊᑐᓂᑦ 15-ᐸᐅᑲᓴᖕᓂᒃ ᐅᖁᒤᓐᓂᖃᖅᑐᓂᒃ. 
17ᒥᑭᓐᓂᖅᓴᓂᒡᓗ ᓴᓇᔭᐅᑎᑦᓯᒋᓪᓗᓂ ᐊᒡᕖᕋᐅᑎᓂᒃ 300-ᓂ, ᑖᒃᑯᐊ ᐊᑐᓂᑦ ᖄᓕᖅᓯᒪᓪᓗᑎᒃ ᒎᓗᓂ 4-ᐸᐅᑲᓴᖕᓂᒃ ᐅᖁᒤᓐᓂᓕᖕᓂᒃ. ᑖᒃᑯᐊ ᐊᒡᕖᕋᐅᑏᑦ ᐊᖓᔪᖅᑳᖅᔪᐊᑉ ᐃᓕᔭᐅᑎᑉᐰᑦ ᓕᐸᓇᓂᒥᒃ ᐊᑎᓕᖕᒧᑦ ᐃᒡᓗᒧᑦ ᓇᐹᖅᑐᓕᖕᒦᑦᑐᒧᑦ. 
18ᐊᖓᔪᖅᑳᖅᔪᐊᖅ ᐊᖏᔪᒥᒃ ᐃᒃᓯᕙᐅᑕᖅᔪᐊᒥᒃ ᓴᓇᔭᐅᑎᑦᓯᕗᖅ ᐃᓚᖓ ᖄᓕᖅᓯᒪᓪᓗᓂ ᑑᒐᕐᖕᓂᒃ ᐃᓚᖓᓗ ᖄᓕᖅᓯᒪᓪᓗᓂ ᒎᓗᒥᒃ ᐱᐅᓂᖅᐹᒥᒃ. 
19ᑖᓐᓇ ᐃᒃᓯᕙᐅᑕᖅᔪᐊᖅ ᑐᖕᒥᕌᖃᖅᐳᖅ ᐱᖓᓲᔪᖅᑐᓂᒃ ᖁᒻᒧᑦ, ᐃᒃᓯᕙᐅᑕᖅᔪᐊᑦ ᑐᓄᐊᓂ ᓴᓇᓯᒪᔪᖃᕆᓪᓗᓂ ᐃᒻᒧᒃᓯᐅᒐᐅᑉ ᓄᕐᕋᖓᑕ ᓂᐊᖁᓐᖑᐊᖓᓂᒃ, ᐊᕙᑖᓂᓗ ᐃᑯᓯᖕᒥᒑᖏᑦ ᓛᔭᓐᖑᐊᖃᖅᓗᑎᒃ ᓂᑯᕕᖓᓐᖑᐊᖅᑑᖕᓂᒃ. 
20ᓛᔭᓐᖑᐊᖅᑕᖃᖅᐳᖅ 12-ᓂᒃ ᓇᖏᖅᑐᓂᒃ ᑐᖕᒥᕌᖏᑕ ᐃᓱᖏᓐᓃᑦᑐᓂᒃ ᐱᖓᓲᔪᖅᑐᓂᒃ. ᑍᒤᑦᑐᒥᒃ ᐃᒃᓯᕙᐅᑕᖅᔪᐊᒥᒃ ᓴᓇᔪᖃᓚᐅᖅᓯᒪᓐᖏᓚᖅ ᐊᖓᔪᖅᑳᖅᔪᐊᒃᑯᕕᖕᒥ ᓇᓂᑐᐃᓐᓇᖅ. 
21ᓲᓗᒨᓂᐅᑉ ᐃᒥᕈᑎᓕᒫᖏᑦ ᒎᓘᓚᐅᖅᐳᑦ, ᓂᕆᑦᔪᑎᓕᒫᓪᓗ ᓂᕆᕕᒡᔪᐊᖅᕕᐅᑉ ᓕᐸᓇᓂᐅᑉ ᓇᐹᖅᑐᖏᓐᓂᒃ ᐊᑎᓕᖕᒥ ᒎᓘᓚᐅᕆᕗᑦ ᐱᐅᓂᖅᐹᑦ; ᑕᕝᕙᓂ ᐊᑐᖅᑕᐅᔪᖃᓐᖏᓚᖅ ᓯᐅᓪᕕᕆᒥᒃ, ᑍᒤᑦᑐᑦ ᓲᓗᒨᓂ ᐃᓅᑎᓪᓗᒍ ᐊᑭᑐᓇᓱᒋᔭᐅᓚᐅᖏᒻᒪᑕ. 
22ᐅᒥᐊᖅᔪᐊᖁᑎᖃᖅᓗᓂᓗ ᐅᓄᖅᑐᓂᒃ ᐃᒪᖅᕕᖕᒥ ᐃᓚᖃᖅᓗᑎᒃ ᕼᐅᕋᒻ ᐅᒥᐊᖅᔪᐊᖁᑎᖏᓐᓂᒃ. ᐊᕐᕌᒍᑦ ᐱᖓᓱ ᑕᒫᑦ ᐅᒥᐊᖅᔪᐊᖁᑎᖏᑦ ᑖᕐᓯᓯᒥᐅᑦ ᐅᑎᖅᐸᓚᐅᖅᐳᑦ ᓇᒃᓴᖅᓗᑎᒃ ᒎᓗᓂᒃ, ᓯᐅᓪᕕᕆᓂᒃ, ᑑᒑᓂᒡᓗ, ᐂᑉᓂᒡᓗ ᒪᖕᑭᓂᒃ, ᒪᖕᑭᑐᐃᓐᓇᕐᖕᓂᒡᓗ. 
23ᐊᖓᔪᖅᑳᖅᔪᐊᖅ ᓲᓗᒨᓂ ᐊᒃᓗᐃᓐᓂᖅᐹᖑᓚᐅᖅᐳᖅ ᓯᓚᑐᓂᖅᐹᖑᓪᓗᓂᓗ ᐊᖓᔪᖅᑳᖅᔪᐊᓕᒫᓂᑦ. 
24ᓯᓚᖅᔪᐊᕐᖕᒥᐅᓕᒫᓂᑦ ᑕᑯᔭᖅᑐᕈᒪᔭᐅᓚᐅᖅᐳᑦ ᓲᓗᒨᓂᐅᑉ ᓯᓚᑐᓂᖓᓂᒃ ᑐᓴᕈᒪᓪᓗᑎᒃ, ᒎᑎᐅᑉ ᑐᓂᔭᖏᓐᓂᒃ ᑖᑦᓱᒪ ᐃᓱᒪᖓᓄᑦ. 
25ᑎᑭᑎᒋᔭᓕᒫᖏᑦ ᓇᒃᓴᖅᐸᓚᐅᖅᐳᑦ ᑐᓂᕐᕈᑎᒥᖕᓂᒃ ᑖᑦᓱᒧᖓ ᓯᐅᓪᕕᕆᓂᒃ ᒎᓗᓂᒃ ᐊᓐᓄᕌᓂᒃ, ᐅᓇᑕᐅᑎᓂᒃ, ᑎᐱᑎᕈᑎᓂᒡᓗ ᕿᒻᒥᖅᔪᐊᓂᒃ ᓯᐅᑎᖅᑯᖅᑐᔪᓂᒡᓗ, ᑕᒪᓐᓇᓗ ᑍᒤᖏᓐᓇᖃᑦᑕᓚᐅᖅᐳᖅ ᐊᕐᕌᒍᑕᒫᑦ. 
26ᓲᓗᒨᓂ ᕿᒧᒃᓯᐅᑎᓂᒃ ᐊᒃᓴᓗᐊᓕᖕᓂᒃ 1,400-ᓂ ᑲᑎᑦᓯᓚᐅᖅᐳᖅ, 12,000-ᓂᒡᓗ ᕿᒻᒥᖅᔪᐊᖅᑎᓂᒃ; ᐃᓚᖏᑦ ᔪᕉᓴᓚᒦᑎᓪᓗᓂᒋᑦ, ᐃᓚᖏᓪᓗ ᐃᒡᓗᒐᓴᖕᓂ ᓇᓂᑐᐃᓐᓈᖅᑐᓂ ᐃᓂᖃᖅᑎᓪᓗᓂᒋᑦ. 
27ᐊᖓᔪᖅᑳᖅᔪᐊᖑᑎᓪᓗᒍ ᓯᐅᓪᕕᕆᑦ ᐅᔭᕋᑐᐃᓐᓇᑎᑐᑦ ᐱᓚᐅᖅᐰᑦ ᔪᕉᓴᓚᒥ, ᕿᔪᐃᓪᓗ ᓰᑕᕇᑦ ᓯᑕᒃᑍᑦ ᓇᐹᖅᑐᑐᐃᓐᓇᖅᑎᑐᑦ ᓯᑲᒧᐊᑎᑐᑦ ᑍᒤᑦᑑᓪᓗᑎᒃ ᔫᑕᐅᑉ ᓇᑎᕐᖕᓇᖓᓃᑦᑐᑎᑐᑦ. 
28ᐊᖓᔪᖅᑳᖅᔪᐊᑉ ᓲᓗᒨᓂᐅᑉ ᐊᐅᓚᑦᔪᑎᖏᑦ ᕿᒻᒥᖅᔪᐊᑦ ᐱᓯᒪᓚᐅᖅᐳᑦ ᐃᑦᔨᑉᑎᒥᑦ ᓯᓕᓯᐊᒧᑦ ᑎᑭᓪᓗᒍ. 
29ᐊᐅᓚᑦᔪᑎᒋᖃᑦᑕᖅᑕᖏᓪᓗ ᕿᒧᒃᓯᐅᑏᑦ ᐊᒃᓴᓗᐊᓖᑦ ᐃᑦᔨᑉᑎᒥᑦ ᐱᓯᒪᓚᐅᖅᐳᑦ ᓂᐅᕕᖅᑕᐅᓯᒪᓪᓗᑎᒃ ᐊᑭᖃᖅᑎᓪᓗᒋᑦ 600-ᓂᒃ ᓯᐅᓪᕕᕆᓂᒃ ᕿᒻᒥᖅᔪᐊᓪᓗ 150-ᓂᒃ; ᐊᖓᔪᖅᑳᖅᔪᐊᓄᓪᓗ ᓂᐅᕐᕈᑎᖃᖅᐸᓚᐅᖅᐳᖅ ᕼᐃᑍᑎᓄᑦ ᓯᕆᐊᓪᓗ ᐊᖓᔪᖅᑳᖅᔪᐊᖏᓐᓄᑦ ᕿᒻᒥᖅᔪᐊᓂᒃ ᕿᒧᒃᓯᐅᑎᓂᒡᓗ ᐊᒃᓴᓗᐊᓕᖕᓂᒃ.
