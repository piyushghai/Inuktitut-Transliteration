1ᑕᒪᑐᒪ ᑭᖑᓂᖓᒍᑦ ᐊᖓᔪᖅᑳᖅᔪᐊᖅ ᓇᕼᐊᔅ ᐊᒧᓁᑎᒥᐅᑕᖅ ᑐᖁᓚᐅᖅᐳᖅ, ᐃᕐᖕᓂᖓᓗ ᐊᖓᔪᖅᑳᖅᔪᐊᓐᖑᖅᓗᓂ ᐃᓂᖓᓂ. 
2ᐊᖓᔪᖅᑳᖅᔪᐊᖅᓗ ᑍᕕᑎ ᐅᖃᖅᐳᖅ, “ᐅᐱᒍᓱᖕᓂᕋ ᐱᖃᓐᓇᕈᓱᖕᓂᕋᓗ ᓇᓗᓁᒐᒃᓴᕆᕙᕋ ᕼᐊᓄᓂᒧᑦ ᓇᕼᐊᓯᐅᑉ ᐃᕐᖕᓂᖓᓄᑦ, ᐊᑖᑕᖓ ᐅᕙᓐᓄᑦ ᑍᒤᓚᐅᕐᖕᒪᑦ.” ᑕᕝᕙ ᑍᕕᑎ ᑎᓕᓯᕗᖅ ᐅᖃᕆᐊᖅᑐᖅᑐᓂᒃ ᐃᓚᑦᓱᒍᓱᖕᓂᓂ ᓇᓗᓁᕈᒪᓪᓗᒍ ᐊᑖᑕᒋᓚᐅᖅᑕᖓ ᐱᓪᓗᒍ. ᑍᕕᑎᐅᓪᓗ ᐱᔨᖏᑦ ᑎᑭᑉᐳᑦ ᕼᐊᓄᓂᒧᑦ ᐊᒧᓁᑎᑦ ᓄᓇᖓᓄᑦ, ᕿᒃᓵᖕᓂᖓ ᐃᑯᓪᓚᐅᒥᑎᑕᐅᖁᓪᓗᒍ. 
3ᐊᒧᓁᑎᓪᓕ ᐊᖓᔪᖅᑳᖅᔪᐊᖓᑕ ᐃᕐᖕᓂᖏᑦ ᐅᖃᖅᐳᑦ ᕼᐊᓄᓂᒧᑦ, “ᐃᓱᒪᕖᑦ ᑍᕕᑎ ᑎᓕᓯᓂᖓᓄᑦ ᓮᒻᒪᖅᓮᔭᖅᑐᖅᑐᓂᒃ, ᐅᐱᒍᓱᒋᐊᖅᑐᕋᓱᒋᓪᓗᒍ ᐊᑖᑕᖕᓂᒃ? ᐱᔨᖏᑦ ᖃᐅᔨᓴᕆᐊᓐᖏᓛᑦ ᓯᖏᑦᓱᒪᓪᓗᑕ ᓄᓇᑦᑎᓐᓂᑦ?” 
4ᕼᐊᓄᓂᐅᑉ ᑕᕝᕙ ᑎᒍᔭᐅᑎᑉᐰᑦ ᑍᕕᑎᐅᑉ ᐅᖃᕆᐊᖅᑐᖅᑎᑕᖏᑦ, ᐅᓐᖏᔭᖅᑕᐅᑎᑉᐰᑦ, ᐊᓐᓄᕌᖏᓪᓗ ᕿᑎᖓᒍᑦ ᓇᑲᑉᐰᑦ ᒪᑭᓯᖏᓐᓄᑦ ᑎᑭᓪᓗᒋᑦ, ᐊᐅᓪᓚᖅᑎᓪᓗᒋᓪᓗ; 
5ᑖᒃᑯᐊᓗ ᐊᐅᓪᓚᖅᐳᑦ, ᑍᕕᑎᓕ ᐅᖃᐅᑦᔭᐅᒐᒥ ᑖᒃᑯᓂᖓ ᐊᖑᑎᓂᒃ, ᑎᓕᓯᕗᖅ ᐸᕐᕆᐊᖅᑕᐅᖁᓪᓗᒋᑦ, ᐊᖑᑎᑦ ᑖᒃᑯᐊ ᑲᓐᖑᓱᓕᑦᓯᐊᓚᐅᕐᖕᒪᑕ. ᐊᖓᔪᖅᑳᖅᔪᐊᖅᓗ ᐅᖃᖅᐳᒃ, “ᔨᕆᑯᒦᑐᐃᓐᓇᕆᑦᓯ ᐅᒥᓯ ᐱᕈᖅᓯᐊᕆᓗᒋᑦ; ᑭᖑᓂᖓᒍᑦ ᐊᖏᕐᕋᓛᖅᐳᓯ.”
6ᐊᒧᓁᑎᒥᐅᑦ ᖃᐅᔨᒐᒥᒃ ᖀᒥᓇᖅᓯᑎᓐᓂᕐᖕᒥᓂᒃ ᐃᒻᒥᖕᓂᒃ ᑍᕕᑎᒧᑦ, ᕼᐊᓄᓂᓗ ᐊᒧᓁᑎᒥᐅᓪᓗ ᐊᐅᓪᓚᖅᑎᑦᓯᕗᑦ ᓯᐅᓪᕕᕆᓂᒃ 1,000-ᓂᒃ ᐊᑐᕈᒪᓪᓗᑎᒃ ᕿᒧᒃᓯᐅᑎᓂᒃ ᐊᒃᓴᓗᐊᓕᖕᓂᒃ ᕿᒻᒥᖅᔪᐊᓂᒡᓗ ᒥᓱᐳᑍᒥᐊᒥᑦ, ᓯᕆᐊᒥᓪᓗ ᒫᑲᒦᑦᑐᒥᑦ, ᔫᐸᒥᓪᓗ. 
7ᐊᑭᓖᕗᑦ ᐊᑐᕈᒪᓪᓗᑎᒃ 32,000-ᓂᒃ ᕿᒧᒃᓯᐅᑎᓂᒃ ᐊᒃᓴᓗᐊᓕᖕᓂᒃ, ᒫᑲᐅᑉ ᐊᖓᔪᖅᑳᖅᔪᐊᖓ ᐱᖃᑕᐅᓪᓗᓂ ᐅᓇᑕᖅᑐᒃᓴᖁᑎᖏᓪᓗ, ᑕᖕᒫᖅᐳᓪᓗ ᒥᑎᐸᐅᑉ ᖃᓂᒋᔮᓂ. ᐊᒧᓁᑎᒥᐅᓪᓗ ᐃᒡᓗᒐᓴᖕᓂᓐᖔᖅᓗᑎᒃ ᐅᓇᑕᕆᐊᓕᖅᐳᑦ. 
8ᑍᕕᑎᐅᑉ ᑕᒪᓐᓇ ᑐᓴᕋᒥᐅᒃ, ᔪᐊᐱ ᑎᓕᕚ ᐅᓇᑕᖅᑐᒃᓴᖁᑎᓕᒫᖏᓪᓗ ᐊᖑᑏᑦ ᐊᔪᖏᑦᑐᖅᔪᐊᑦ ᐃᓚᒋᓪᓗᒋᑦ. 
9ᐊᒧᓁᑎᒥᐅᓪᓗ ᑎᑭᐅᑎᓕᕋᒥᒃ ᐋᖅᑭᒃᑎᖅᐳᑦ ᐅᐸᓗᖎᔭᖅᓗᑎᒃ ᐅᓇᑕᕐᖕᓂᕐᖕᒧᑦ ᐃᒡᓗᒐᓮᑦ ᐃᑎᖅᑕᖅᕕᖓᑕ ᓯᕗᕌᓂ, ᐊᖓᔪᖅᑳᖅᔪᐊᓪᓕ ᑭᖑᓂᖓᓃᑉᐳᑦ ᐃᓄᑑᓪᓗᑎᒃ ᓇᑎᕐᖕᓇᒥ.
10ᔪᐊᐱᓕ ᑕᑯᒐᒥ ᐅᓇᑕᕐᖕᓂᕐᖕᒧᑦ ᐸᕐᖕᓇᐅᑦᔭᐅᓂᕐᖕᒥᓂᒃ ᓯᕗᕌᒥᓂᑦ ᑐᓄᒥᓂᓪᓗ, ᓂᕈᐊᖅᐳᖅ ᐄᓴᕅᓕᒥᐅᑦ ᐊᔪᖏᓐᓂᖅᐹᖏᓐᓂᒃ, ᑖᒃᑯᐊ ᐅᐸᓗᖎᔭᖅᐰᑦ ᓯᕆᐊᒥᐅᑦ ᓵᓐᖓᔪᒪᓪᓗᒋᑦ. 
11ᐅᓇᑕᖅᑏᑦ ᐊᓯᓕᒫᖏᑦ ᓄᑲᕐᖕᒥᓄᑦ ᐊᐱᓮᒧᑦ ᑲᒪᒋᔭᐅᑎᑉᐰᑦ, ᑖᒃᑯᐊ ᐅᐸᓗᖎᔭᖅᐳᑦ ᐅᓇᑕᕆᐊᕐᖕᓂᐊᖅᓗᑎᒃ ᐊᒧᓁᑎᒥᐅᓂᒃ. 
12ᔪᐊᐱᓗ ᐅᖃᖅᐳᖅ, “ᓯᕆᐊᒥᐅᑦ ᐅᕙᓐᓂᒃ ᓵᓚᖃᓕᖅᐸᑕ, ᐅᕙᓐᓂᒃ ᐃᑲᔪᕆᐊᕐᖕᓂᐊᖅᐳᑎᑦ; ᐊᒧᓁᑎᒥᐅᓪᓗ ᐃᓕᖕᓄᑦ ᓲᖑᓗᐊᓕᖅᐸᑕ, ᐃᑲᔪᕆᐊᕐᖕᓂᐊᖅᐸᒋᑦ. 
13ᓯᕘᕋᖏᓪᓗᑎᑦ, ᓲᖑᓕᖅᑕ ᐃᓄᖁᑎᕗᑦ ᐱᓪᓗᒋᑦ, ᒎᑎᑦᑕᓗ ᐃᒡᓗᒐᓴᖏᑦ ᐱᓪᓗᒋᑦ; ᐊᑕᓂᖅᓗ ᐱᓂᐊᓕᖅᓕ ᑕᑯᓐᓇᖅᑕᒥᒍᑦ ᓈᒻᒪᒋᔭᒥᓂᒃ.” 
14ᑕᕝᕙ ᔪᐊᐱ ᐃᓚᒋᔭᖏᓪᓗ ᐅᐸᒍᑎᓕᖅᐳᑦ ᐅᓇᑕᕆᐊᓕᖅᓗᑎᒃ ᓯᕆᐊᒥᐅᓂᒃ; ᑖᒃᑯᐊᓗ ᕿᒪᒃᓯᕗᑦ ᑖᑦᓱᒥᖓ. 
15ᐊᒧᓁᑎᒥᐅᓪᓗ ᐅᓇᑕᖅᑐᒃᓴᖏᑦ ᑕᑯᒐᒥᒃ ᓯᕆᐊᒥᐅᓂᒃ ᕿᒫᔪᓂᒃ, ᕿᒪᒃᓯᒋᕗᑦ ᐊᐱᓮᒥᑦ, ᔪᐊᐱᐅᑉ ᓄᑲᖓᓂᑦ, ᐃᒡᓗᒐᓴᖕᓄᓪᓗ ᐃᑎᖅᓗᑎᒃ. ᔪᐊᐱᓗ ᔪᕉᓴᓚᒧᑦ ᐅᑎᕆᕗᖅ.
16ᓯᕆᐊᒥᐅᓪᓕ ᖃᐅᔨᒐᒥᒃ ᓵᓚᐅᓂᕐᖕᒥᓂᒃ ᐄᓴᕅᓕᒃᑯᓐᓄᑦ, ᑎᓕᓯᕗᑦ ᐅᖃᕆᐊᖅᑐᖅᑐᓂᒃ ᓯᕆᐊᒥᐅᓪᓗ ᑎᑭᑎᑉᐰᑦ ᑰᑉ ᐃᕗᕅᑎᐅᑉ ᐊᑭᐊᓂᒥᐅᑦ, ᓱᐸᑲᓗ ᕼᐊᑕᑎᔨᕆᐅᑉ ᐅᓇᑕᖅᑐᒃᓴᖏᑕ ᐊᖓᔪᖅᑳᖓᑦ. 
17ᑍᕕᑎᓗ ᑕᒪᑐᒥᖓ ᐅᖃᐅᑦᔭᐅᒐᒥ, ᐄᓴᕅᓕᒥᐅᓕᒫᑦ ᑲᑎᑎᑉᐰᑦ, ᔪᐊᕐᑕᓂᐅᓪᓗ ᑰᖓ ᐃᑳᖅᓗᒍ, ᐅᐸᒍᑎᓕᖅᐳᑦ ᑖᒃᑯᓄᖓ, ᐅᓇᑕᕆᐊᖅᑐᕈᒪᓪᓗᒋᑦ ᐊᑐᐃᓐᓇᕈᖅᐳᑦ. ᑍᕕᑎᓗ ᐊᑐᐃᓐᓇᕈᕋᒥ ᐅᓇᑕᕆᐊᓕᖅᐳᖅ ᓯᕆᐊᒥᐅᓂᒃ, ᑖᒃᑯᐊ ᐅᓇᑕᖃᑎᒌᓕᖅᐳᑦ. 
18ᓯᕆᐊᒥᐅᓪᓗ ᕿᒪᒃᓯᕗᑦ ᐄᓴᕅᓕᒃᑯᓐᓂᑦ; ᑍᕕᑎᓗ ᓯᕆᐊᒥᐅᓂᒃ 7,000-ᓂᒃ ᕿᒧᒃᓯᐅᑎᒃᑯᑦ ᐊᒃᓴᓗᐊᓕᖕᓂᒃ ᐅᓇᑕᖅᑎᓂᒃ ᑐᖁᑦᓯᕗᖅ, 40,000-ᓂᒡᓗ ᐅᓇᑕᖅᑐᒃᓴᓂᒃ ᐱᓱᒃᑎᓂᒃ, ᓱᐸᑲᓗ ᐅᓇᑕᖅᑐᒃᓮᑦ ᐊᖓᔪᖅᑳᖓᑦ ᑐᖁᒃᑭᕚ. 
19ᕼᐊᑕᑎᔨᕆᐅᓪᓗ ᐱᔨᖏᑦ ᖃᐅᔨᒐᒥᒃ ᓵᓚᐅᓂᕐᖕᒥᖕᓂᒃ ᐄᓴᕅᓕᒃᑯᓐᓄᑦ, ᐅᓇᑕᖃᑎᖃᕈᒪᔪᓐᓃᖅᐳᑦ ᑍᕕᑎᒥᒃ, ᑖᑦᓱᒪᓗ ᐱᔨᑖᕆᕔᑦ. ᓯᕆᐊᒥᐅᓪᓗ ᐃᑲᔪᕈᒪᔪᓐᓃᓚᐅᖅᐳᑦ ᐊᒧᓁᑎᒥᐅᓂᒃ.
