1ᑕᕝᕙ ᙭ᔅᑑᓯ ᒪᑭᖃᑎᒋᓯᒪᒍᑦᓯᐅᒃ, ᐹᓃᑦᑐᓂᒃ ᐃᓱᒪᖃᕆᑦᓯ, ᙭ᔅᑑᓯ ᑕᑉᐹᓃᒻᒪᑦ, ᒎᑎᐅᑉ ᑕᓕᖅᐱᐊᓂ ᐃᒃᓯᕙᓪᓗᓂ. 
2ᐹᓃᑦᑐᑦ ᐱᓇᓱᐊᖅᓯᒋᒃ, ᓄᓇᒦᑦᑐᑦ ᐱᓇᒋᑦ. 
3ᑐᖁᓯᒪᒐᑦᓯ, ᐃᓅᓯᓯᓗ ᙭ᔅᑑᓯ ᐃᓚᒋᓗᒍ ᐃᔨᖅᓯᒪᕗᑦ ᒎᑎᒥ. 
4᙭ᔅᑑᓯᓕ ᐃᓅᑦᔪᑎᒋᔭᓯ ᓴᖅᑭᑉᐸᑦ, ᐃᓕᑦᓯᑦᑕᐅᖅ ᓴᖅᑭᖃᑎᒋᔪᒫᖅᐸᓯ ᐱᓐᓇᕐᖕᓇᖅᑐᖅᔪᐊᕐᖕᒥᒃ ᐱᖃᖃᑎᒋᓗᒍ.
5ᑍᒤᒻᒪᑦ ᓯᓚᖅᔪᐊᕐᖕᒥᐅᑦ ᐱᔪᒪᕕᒡᔪᐊᕐᖕᓂᖏᑦ ᐃᓕᑦᓯᓐᓃᑦᑐᑦ ᑐᖁᓕᖅᓯᒋᒃ ᒪᑯᐊ: ᓄᓕᐊᕐᖕᓃᑦ, ᐃᑦᔪᕐᖕᓇᖅᑐᓕᓃᑦ, ᐃᒃᓯᒎᕐᖕᓃᑦ, ᐱᐅᖏᑦᑐᒥᒃ ᐱᔪᒪᕕᒡᔪᐊᕐᖕᓃᑦ, ᐱᖃᕈᒪᓗᐊᕐᖕᓃᓪᓗ, ᑕᒪᒃᑯᐊ ᒎᑎᐅᑉ ᐊᓯᐊᓂᒃ ᒎᑎᖃᕐᖕᓂᐅᖕᒪᑕ. 
6ᑕᒪᒃᑯᐊ ᐱᓪᓗᒋᑦ ᒎᑎᐅᑉ ᓂᓐᖓᐅᓯᖓ ᑎᑭᑦᓱᒫᕐᖕᒪᑦ ᒎᑎᒥᒃ ᓈᓚᖏᑦᑐᓄᑦ. 
7ᑍᒫᒃᑕᐅᖅ ᑕᒪᒃᑯᐊ ᐱᔪᒪᕕᒡᔪᐊᕐᖕᓃᑦ ᐊᑐᖅᓗᒋᑦ ᐃᓅᕙᓚᐅᕆᕗᓯ, ᑍᑦᓱᒪᓂ ᑍᒫᒃ ᐃᓅᑎᓪᓗᓯ.
8ᒫᓐᓇᓕ ᒪᑯᐊ ᑕᒪᕐᖕᒥᒃ ᐊᑐᕆᐊᖃᕈᓐᓃᖅᐸᓯ: ᓂᓐᖓᖕᓂᖅ, ᓂᓐᖓᕕᒡᔪᐊᕐᖕᓂᖅ, ᐆᒥᓱᖕᓂᖅ, ᐅᖃᕐᖕᓂᖅᓘᑎᖃᕐᖕᓂᖅ, ᐅᖃᐅᓯᖅᓗᒡᓂᒡᓗ ᖃᓂᑦᓯᓐᓂᑦ ᐊᓂᔪᖃᖅᑍᓕᓕᖅᓕ. 
9ᐃᓕᑦᓯᓐᓄᑦ ᓴᒡᓗᖃᑦᑕᐅᑎᓂᐊᕋᓯ, ᐃᓅᓯᑐᖃᓯ ᐃᓕᖅᑯᓯᖏᓪᓗ ᖁᔭᓈᖅᓯᒪᓕᕋᑦᓯᐅᒃ, 
10ᐃᓅᓯᕐᖕᒥᒡᓗ ᓄᑖᒥᒃ ᐊᑎᓯᓯᒪᓕᕋᑦᓯ, ᑕᒪᓐᓇᓗ ᓄᑖᓐᖑᖅᑎᑕᐅᕙᓪᓕᐊᕗᖅ ᖃᐅᔨᕙᓪᓕᐊᓂᒃᑯᑦ ᒎᑎ ᐱᓐᖑᖅᑎᑦᓯᔨᓂ ᐊᑦᔨᒋᓗᒍ. 
11ᑕᕝᕙᓂ ᐃᓅᓯᕐᖕᒥ ᓄᑖᒥ ᒍᕇᑭᑕᖃᓐᖏᓚᖅ ᔫᑎᑕᖃᕋᓂᓗ, ᑭᐱᓯᒪᔪᖃᓐᖏᓚᖅ ᑭᐱᓯᒪᖏᑦᑐᖃᕋᓂᓗ, ᐸᐹᕆᐊᖃᕋᓂᓗ+ ᐱᖁᔭᖃᖏᑦᑐᖃᕋᓂᓗ,+ ᓂᐅᕕᐊᖑᓯᒪᓂᒃᑯᓪᓗ ᐱᔨᑕᖃᕋᓂ, ᐱᔨᐅᖏᖅᑐᖃᕋᓂᓗ, ᙭ᔅᑑᓯᓕ ᑕᒤᓐᓅᖅᐳᖅ, ᑕᒤᓐᓃᓪᓗᓂᓗ.
12ᑍᒤᒻᒪᑦ ᐊᓐᓄᕌᖅᓯᒪᓕᕆᑦᓯ ᒎᑎᐅᑉ ᓂᕈᐊᖅᓯᒪᔭᖏᑎᑐᑦ, ᐃᑦᔪᕐᖕᓁᑦᑐᑎᑐᑦ, ᓇᒡᓕᒋᔭᐅᔪᑎᑐᓪᓗ, ᐊᓐᓄᕌᖅᓯᒪᓗᓯ ᓇᒡᓕᖕᓂᕐᖕᒥᒃ, ᐱᑦᓯᐊᕐᖕᓂᕐᖕᒥᒃ, ᒥᑭᒡᓕᑎᖅᓯᒪᓂᕐᖕᒥᒃ, ᐱᐅᔪᕆᖏᓐᓂᕐᖕᒥᒃ, ᕿᓄᐃᓵᕐᖕᓂᕐᖕᒥᒡᓗ. 
13ᐃᓕᑦᓯᓐᓄᑦ ᐃᑲᔪᖅᑐᖃᑦᑕᐅᑎᓗᓯ, ᓱᓇᒥᒡᓗ ᓈᒻᒪᒃᓴᖏᑦᔪᑎᖃᖅᑐᖃᖅᐸᑦ ᓇᓕᑦᓯᓐᓄᑦ, ᐃᓱᒪᒋᔪᓐᓁᖃᑎᒌᖃᑦᑕᖅᓗᓯ; ᐊᑕᓂᐅᑦᑕᐅᖅ ᐃᓱᒪᒋᔪᓐᓁᖅᕕᒋᓚᐅᕐᖕᒪᓯ, ᑍᒫᒃᑕᐅᖅ ᐃᓱᒪᒋᔪᓐᓁᖅᓯᖃᑦᑕᕆᑦᓯ. 
14ᑕᒪᒃᑯᐊᓕ ᖄᖏᑎᒍᑦ ᐊᑎᓯᓯᒪᓗᓯ ᓇᒡᓕᖕᓂᕐᖕᒥᒃ, ᑖᓐᓇ ᑕᒤᓐᓂᒃ ᑲᑎᓐᖓᑎᑦᓯᖕᒪᑦ ᓈᒻᒪᑦᓯᐊᖅᑐᒥᒡᓗ ᐊᑕᐅᓯᐅᓂᖃᖅᑎᑦᓯᓪᓗᓂ. 
15᙭ᔅᑑᓯᐅᑉ ᓮᒻᒪᖅᑎᑦᓯᓂᖓᑕ ᐆᒻᒪᑎᓯ ᐊᐅᓚᓪᓕᒋᑦ, ᕾᖁᔭᐅᓯᒪᒐᑦᓯ ᑎᒥᐅᖁᓪᓗᓯ ᐊᑕᐅᓯᕐᖕᒥ. ᑕᒪᓐᓇᓗ ᖁᔭᓕᑦᔪᑎᒋᓯᐅᒃ. 
16᙭ᔅᑑᓯᐅᑉ ᐅᖃᐅᓯᖏᑦ ᐃᓗᑦᓯᓐᓂ ᐃᓂᖃᑦᓯᐊᖅᓕᑦ, ᐊᔪᕆᖅᑐᖃᑦᑕᐅᑎᓗᓯ ᐃᑲᔪᖃᑦᑕᐅᑎᓗᓯᓗ ᐃᓕᑦᓯᓐᓄᑦ ᑕᒤᑎᒍᑦ ᓯᓚᑐᓂᖃᖅᓗᓯ, ᐃᓐᖏᖅᓗᓯᓗ ᑍᕕᑎᐅᑉ ᐃᓐᖏᕈᑎᖏᓐᓄᑦ ᐱᓯᕐᖕᓄᓪᓗ ᐊᓂᕐᖕᓂᒃᑯᓪᓗ ᐃᓐᖏᖅᓗᓯ ᒎᑎᒧᑦ ᖁᔭᓕᓗᓯ ᐆᒻᒪᑎᑦᓯᒍᑦ. 
17ᓱᓇᑐᐃᓐᓇᕐᖕᓂᒡᓗ ᐱᓇᓱᐊᕌᖓᑦᓯ, ᐅᖃᐅᓯᒃᑯᓪᓘᓐᓃᑦ ᐱᓂᐊᕐᖕᓂᒃᑯᓪᓘᓐᓃᑦ, ᐱᓇᓱᐊᖃᑦᑕᕆᑦᓯ ᐊᑕᓂᐅᑉ ᔩᓱᓯᐅᑉ ᐊᑎᖓᓂ, ᖁᔭᓕᓗᓯ ᒎᑎᒧᑦ ᐊᑖᑕᒧᑦ ᑖᑦᓱᒨᓇ.
18ᓄᓕᐊᕆᔭᐅᔪᓯ, ᐅᐃᑦᓯᓐᓄᑦ ᑐᓂᓯᒪᒋᑦᓯ, ᑕᒪᓐᓇ ᑍᒫᒃ ᓈᒻᒪᓈᕐᖕᒪᑦ ᐊᑕᓂᕐᖕᒥ.
19ᐅᐃᒋᔭᐅᔪᓯ, ᓄᓕᐊᓯ ᓇᒡᓕᒋᓯᒋᒃ, ᐃᓕᕋᓇᕋᓱᐊᕐᖕᓂᐊᕋᓯᓗ ᑖᒃᑯᓄᖓ.
20ᕿᑐᕐᖓᐅᔪᓯ, ᐊᖓᔪᖅᑳᓯ ᓱᓇᓕᒫᓄᑦ ᓈᓚᒃᓯᒋᒃ, ᑕᒪᓐᓇ ᐊᑕᓂᐅᑉ ᖁᕕᐊᒋᖕᒪᒍ.
21ᐊᑖᑕᐅᔪᓯ, ᕿᑐᕐᖓᓯ ᓂᓐᖓᒃᓴᕐᖕᓂᐊᕋᓯᒋᒃ, ᓴᐱᓕᖁᓇᒋᑦ.
22ᓂᐅᕕᖅᑕᐅᓪᓗᓯ ᐱᔨᑖᕆᔭᐅᓯᒪᔪᓯ, ᐊᖓᔪᖅᑳᓯ ᓄᓇᒦᑦᑐᑦ ᓈᓚᒃᓯᒋᒃ ᓱᓇᓕᒫᓄᑦ, ᑕᑯᓐᓇᖅᑎᓪᓗᒋᑦ ᑭᓯᐊᓂᐅᖏᑦᑐᖅ, ᐱᐅᒋᔭᐅᔪᒪᓂᑐᐃᓐᓇᕐᖕᒨᖏᑦᑐᖅᓗ, ᓱᓕᑦᓯᐊᖅᑐᒥᒡᓕ ᐆᒻᒪᑎᑦᓯᓐᓂᑦ ᐱᔪᒧᑦ, ᐊᑕᓂᖅ ᓯᕘᕋᒋᓗᒍ. 
23ᓱᓇᑐᐃᓐᓇᕐᖕᒥᒃ ᐱᓇᓱᐊᕈᕕᑦ, ᐊᒃᓱᕈᖅᓗᑎᑦ ᐱᓇᓱᐊᖃᑦᑕᕆᑦ, ᐊᑕᓂᕐᖕᒧᑦ ᐱᓇᓱᐊᖅᑐᑎᑐᑦ ᐃᓄᖕᓅᖏᑦᑐᖅ. 
24ᖃᐅᔨᒪᒐᑦᓯ ᐊᑕᓂᕐᖕᒥᑦ ᐊᑭᓕᖅᑕᐅᔪᒫᕋᑦᓯ ᑭᖑᕐᖑᑎᔭᒃᓴᐅᑎᑕᖓᓂᑦ ᐊᑭᓕᖅᑕᐅᓗᓯ; ᐊᑕᓂᖅ ᙭ᔅᑑᓯ ᐱᔨᑦᓯᕋᑦᓯᐅᒃ. 
25ᐱᐅᖏᑦᑐᓕᔪᖅᓕ ᐊᑭᓕᖅᑕᐅᔪᒫᖅᐳᖅ ᐱᐅᖏᑦᑐᓕᓯᒪᓂᖓ ᒪᓕᒡᓗᒍ, ᐃᓅᑉ ᑭᓇᐅᑦᔪᓯᖓ ᑲᒪᒋᔭᐅᖏᒻᒪᑦ.
