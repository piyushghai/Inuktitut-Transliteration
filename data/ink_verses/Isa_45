1“ᐊᑕᓂᖅ ᐃᒫᒃ ᐅᖃᖅᐳᖅ, ᐅᖅᓱᖅᑎᖅᓯᒪᔭᒥᓄᑦ ᓮᕋᓯᒧᑦ, ᑖᓐᓇ ᑕᓕᖅᐱᖓᒍᑦ ᑎᒍᕙᕋ ᓵᓚᖃᖁᓪᓗᒍ ᐃᓅᖃᑎᒌᒡᔪᐊᓂᒃ ᓯᕗᓂᕐᖕᒥᓃᑦᑐᓂᒃ ᐊᖓᔪᖅᑳᖅᔪᐊᓪᓗ ᐊᖓᔪᖅᑳᖅᔪᐊᖅᓯᐅᑎᖏᓐᓂᒃ ᐲᔧᖁᓪᓗᒍ, ᐅᒃᑯᐊᖅᔪᐊᓂᒃ ᒪᕐᕉᓕᖓᔪᓂᒃ ᐅᒃᑯᐃᖅᓯᑦᔪᑎᔪᒫᖅᐸᕋ ᐃᑎᖅᑕᖅᕖᓪᓗ ᐅᒃᑯᐊᖅᑕᐅᔪᓐᓇᕐᖕᓂᐊᓐᖏᓚᑦ. 
2ᓯᕗᓂᕐᖕᓃᓐᓂᐊᖅᐳᖓ ᖃᖅᑲᓂᒃ ᒪᓂᖅᑲᒃᓮᓗᖓ, ᐃᑎᖅᑕᖅᕕᖕᓂᒃ ᑲᓐᓄᔭᓂᒃ ᓯᖁᑦᑎᕆᓗᖓ ᐅᒃᑯᐊᓪᓗ ᓴᕕᕋᔧᑦ ᐅᕐᕉᕋᖅᑎᓪᓗᒋᑦ. 
3ᐱᒃᑯᒥᓇᖅᑐᓂᒃ ᐱᑖᖅᑎᓐᓂᐊᖅᐸᒋᑦ ᑖᖅᑐᒦᑦᑐᓂᑦ ᐊᔪᖅᓴᕈᓐᓃᕈᑎᓂᒡᓗ ᐃᔨᖅᑐᖅᓯᒪᔪᓂᒃ, ᖃᐅᔨᓕᖁᓪᓗᑎᑦ ᐅᕙᖓ ᑍᒤᑎᑦᓯᒐᒪ ᐊᑕᓂᖅ, ᐃᓕᖕᓂᒃ ᕾᖁᔨᓯᒪᔪᖅ ᐊᑏᑦ ᑍᓪᓗᒍ, ᐅᕙᖓᐅᕗᖅ ᐄᓴᕅᓕᒥᐅᑦ ᒎᑎᖓᑦ. 
4ᔧᑯ ᐱᔨᒐ ᐱᓪᓗᒍ, ᐄᓴᕅᓕᓗ ᓂᕈᐊᖅᓯᒪᔭᕋ, ᐊᑏᑦ ᑍᓪᓗᒍ ᕾᖁᓚᐅᖅᐸᒋᑦ, ᐊᑎᖅᑖᖅᑎᓚᐅᖅᐸᒋᑦ ᐅᕙᓐᓂᒃ ᖃᐅᔨᒪᓐᖏᑲᓗᐊᖅᑎᓪᓗᑎᑦ. 
5ᐅᕙᖓᐅᕗᖅ ᐊᑕᓂᖅ, ᐊᓯᓐᓂᒃ ᐊᑕᓂᖅᑕᖃᓐᖏᓚᖅ; ᐊᓯᓐᓂᒡᓗ ᒎᑎᑕᖃᕋᓂ. ᕿᑎᕈᓯᓚᐅᖅᐸᒋᑦ, ᐅᕙᓐᓂᒃ ᖃᐅᔨᒪᖏᒃᑲᓗᐊᖅᑎᓪᓗᑎᑦ. 
6ᑍᒤᓕᐅᓚᐅᖅᐳᖓ, ᐃᓄᐃᑦ ᑐᑭᓯᓕᖁᓪᓗᒋᑦ ᓯᕿᓂᐅᑉ ᓄᐃᓕᕐᖕᓂᖓᓂᑦ ᓂᐱᕕᖓᓄᑦ ᐊᓯᓐᓂᒃ ᐱᑕᖃᖏᒻᒪᑦ. ᐅᕙᖓᐅᕗᖅ ᐊᑕᓂᖅ, ᐊᓯᖃᖏᑦᑐᖅ. 
7ᖃᐅᒪᔪᒥᒃ ᐱᒋᐊᖅᑎᑦᓯᓚᐅᖅᐳᖓ ᑖᖅᑐᖅᓗ ᓴᖅᑭᑎᓪᓗᒍ, ᓮᒻᒪᖅᑎᑕᐅᓂᖅ ᐱᒋᐊᖅᑎᓯᒪᕙᕋ ᑲᑉᐱᐊᓇᖅᑐᒦᓐᓂᖅᓗ ᓴᖅᑭᑎᒃᑭᓪᓗᒍ, ᐅᕙᖓᐅᕗᖅ ᐊᑕᓂᖅ, ᑕᒪᒃᑯᓂᖓᓕᒫᖅ ᐱᓇᓱᐊᖅᐸᒃᑐᖅ. 
8ᕿᓔᑦ ᓯᓚᓗᒡᓕᑦ, ᑕᑉᐹᓐᖓᑦ ᖁᑦᓯᒃᑐᒥᑦ, ᓯᓚ ᑯᕕᓕ ᓇᓛᒎᕐᖕᓂᕐᖕᒥᒃ; ᓄᓇᖅᔪᐊᖅᓗ ᐂᑦᑕᖅᓕ; ᐱᐅᓕᔭᐅᓂᖅ ᐱᕈᖅᑐᑎᑐᑦ ᓴᖅᑭᓐᓂᐊᕐᖕᒪᑦ, ᓇᓛᒎᕐᖕᓂᖅᓗ ᐱᕈᖃᑎᒋᓕᖅᓕᐅᒃ; ᐅᕙᖓᐅᕗᖅ ᐊᑕᓂᖅ ᐱᓐᖑᖅᑎᑦᓯᓚᐅᑐᖅ ᑖᒃᑯᓂᖓ.”
9“ᑲᑉᐱᐊᓐᓇᒦᒃ ᐱᓐᖑᖅᑎᑦᓯᔨᒥᓄᑦ ᐂᕙᓇᓱᒃᑐᖅ, ᒪᕐᕋᖁᑎᓕᐊᖑᔪᖅ ᒪᕐᕋᐅᔭᓕᐅᖅᑎᒧᑦ ᐅᖃᕈᓐᓇᖅᐹ, ‘ᓱᓇᓕᐅᖅᐲᑦ?’ ᐅᕝᕙᓗ ᐅᖃᕈᓐᓇᖅᐹ ᓴᓇᔨᒥᓄᑦ, ‘ᐅᓇ ᓴᓇᔧᑦ ᑎᒍᒥᐊᖅᕕᖃᖏᑦᑐᖅ?’ 
10ᑲᑉᐱᐊᓐᓇᒦᒃ ᐊᑖᑕᒥᓄᑦ ᐅᖃᖅᑐᖅ, ‘ᓱᖕᒪᑦ ᕿᑐᕐᖓᖅᑖᕋᓱᐊᖅᐱᑦ?’ ᐅᕝᕙᓗ ᐊᓈᓇᒥᓂᒃ ᐅᖃᐅᑦᔨᔪᖅ, ‘ᓱᖕᒪᑦ ᐃᕐᖕᓂᐊᕆᓐᓂᖅᐱᖓ?’” 
11ᐊᑕᓂᖅ ᐃᒫᒃ ᐅᖃᖅᐳᖅ, ᐄᓴᕅᓕᒥᐅᑦ ᐃᑦᔪᕐᖕᓁᑦᑐᖁᑎᖓᑦ, ᐱᓐᖑᖅᑎᑦᓯᔨᖓᓪᓗ: “ᓈᒻᒪᒃᓴᖏᓐᓂᕐᖕᒧᑦ ᐊᐱᖅᓱᕈᒪᕕᓯᓐᖔ, ᕿᑐᕐᖓᓐᓂᒃ ᐱᑦᔪᑎᖃᖅᓗᓯ, ᐅᕙᓐᓂᒡᓗ ᖃᓄᐃᓕᐅᖁᔨᕕᓰ ᐊᒡᒐᓐᓄᑦ ᓴᓇᓯᒪᔭᓐᓂᒃ? 
12ᐅᕙᖓ ᓄᓇᖅᔪᐊᖅ ᓴᓇᓚᐅᖅᐸᕋ, ᐃᓄᒋᓂᐊᖅᑕᖏᓐᓂᒡᓗ ᓴᖅᑭᑎᑦᓯᓪᓗᖓ; ᐊᒡᒐᓐᓄᓪᓗ ᕿᓔᑦ ᐃᓯᕕᑎᓚᐅᖅᐸᒃᑲ, ᕿᓚᖕᒦᑦᑐᓪᓗ ᐋᖅᑭᒃᓯᒪᕗᑦ ᐱᖁᔨᓂᕋ ᒪᓕᒡᓗᒍ. 
13ᓮᕋᓯ ᒪᑭᑎᓯᒪᕙᕋ ᓇᓛᒎᕐᖕᓂᓐᓄᑦ, ᐊᖅᑯᑎᒋᓂᐊᖅᑕᓕᒫᖏᓪᓗ ᑐᑭᓕᐊᖅᓯᑎᓐᓂᐊᖅᐸᒃᑲ; ᐃᒡᓗᒐᓴᒡᔪᐊᖁᑎᒃᑲ ᓴᓇᔪᒫᖅᐰᑦ ᐊᐅᓪᓚᕈᑦᔭᐅᓯᒪᔪᖁᑎᒃᑲᓗ ᑎᒍᔭᐅᓯᒪᔪᓐᓃᖅᑎᓪᓗᒋᑦ, ᐊᑭᓕᖅᑕᐅᓂᕐᖕᒨᖏᑦᑐᖅ ᐊᑭᓕᖅᑕᐅᔪᒪᓂᕐᖕᒨᖏᑦᑐᖅᓗ,” ᕿᓚᖕᒥᐅᒐᓴᒡᔪᐃᑦ ᐊᑕᓂᖓᑦ ᐅᖃᖅᐳᖅ. 
14ᐊᑕᓂᖅ ᐃᒫᒃ ᐅᖃᖅᐳᖅ: “ᐃᑦᔨᑉᑎᒥᐅᑦ ᐊᔪᖅᓴᖏᑦᔪᑎᖏᑦ ᐃᑎᐅᐱᐊᒥᐅᓪᓗ ᓂᐅᕕᐊᒃᓴᖁᑎᖏᑦ, ᓴᐲᓐᒥᐅᓪᓗ ᐃᓄᖏᑦ ᐊᖏᔫᑎᐊᓗᐃᑦ, ᐃᓕᑦᓯᓐᓄᑦ ᑎᑭᑦᓱᒫᖅᐳᑦ ᐱᒋᓕᖅᓗᓯᐅᒡᓗ; ᐃᓕᑦᓯᓐᓂᒃ ᒪᓕᒍᒫᖅᐳᑦ, ᐊᑦᓱᖏᐅᑎᓄᑦ ᓴᕕᕋᔭᖕᓄᑦ ᐊᑦᓱᖏᖅᓯᒪᓗᑎᒃ; ᐃᓕᑦᓯᓐᓄᑦ ᓵᑦᓯᓐᓄᑦ ᓰᖅᑯᖅᓗᑎᒃ ᐅᖃᖅᕕᒋᔪᒫᖅᐹᓯ, ‘ᐄᓛᒃ ᒎᑎᒧᑦ ᐃᓚᒋᔭᐅᕗᓯ, ᐊᓯᐊᓂᒡᓗ ᒎᑎᑕᖃᓐᖏᓚᖅ.’” 
15ᓱᓕᔪᒥᒃ ᐃᕝᕕᑦ ᒎᑎᐅᒐᕕᑦ, ᐃᒻᒥᓂᒃ ᐃᔨᖅᓯᒪᔪᑎᑦ, ᐄᓴᕅᓕᒥᐅᑦ ᒎᑎᖓᑦ, ᐱᐅᓕᔨ. 
16ᒎᑎᓐᖑᐊᓕᐅᖅᐸᒃᑐᓕᒫᑦ ᑲᓐᖑᓱᒃᑎᑕᐅᔪᒫᖅᐳᑦ ᐅᐱᓐᓇᕈᓐᓃᖅᑎᑕᐅᓗᑎᒡᓗ ᐊᑕᖏᖅᓗᑎᒃ; ᐊᐅᓪᓚᕈᒫᖅᐳᑦ ᐊᑕᐅᑦᓯᒃᑯᑦ ᓇᓗᓕᖅᓯᒪᓕᖅᓗᑎᒃ. 
17ᐄᓴᕅᓕᒥᐅᓪᓕ ᐊᑕᓂᕐᖕᒧᑦ ᐱᐅᓕᔭᐅᔪᒫᖅᐳᑦ ᐱᐅᓕᔭᐅᓂᕐᖕᒧᑦ ᐃᓱᖃᖏᑦᑐᒧᑦ; ᑲᓐᖑᓇᖅᑐᒦᓐᓂᐊᖏᓚᓯ ᐅᐱᓐᓇᕈᓐᓃᖅᑎᑕᐅᓂᐊᕋᓯᓗ ᐃᓱᖃᖏᑦᑐᒥᑦ ᐃᓱᖃᖏᑦᑐᒧᑦ. 
18ᐃᒫ ᑕᕝᕙ ᐊᑕᓂᖅ ᐅᖃᖅᐳᖅ, ᕿᓚᖕᒥᐅᓂᒃ ᐱᓐᖑᖅᑎᑦᓯᓚᐅᖅᑐᖅ, ᑖᓐᓇ ᒎᑎᐅᖕᒪᑦ, ᓄᓇᖅᔪᐊᖅ ᐋᖅᑭᒃᓱᓚᐅᕐᖕᒪᒍ ᓴᓇᓪᓗᒍ ᐃᓂᓕᐅᖅᓗᒍᓗ; ᐱᓐᖑᖅᑎᓚᐅᓐᖏᓛ ᓱᓇᖃᖁᓇᒍ, ᐱᓐᖑᖅᑎᓚᐅᖅᐹᓕ ᐃᓄᖃᖅᑐᒃᓴᐅᖁᓪᓗᒍ, “ᐅᕙᖓᐅᕗᖅ ᐊᑕᓂᖅ, ᐊᓯᓐᓂᒡᓗ ᐱᑕᖃᕋᓂ. 
19ᐃᔨᕋᖅᑐᖅᓗᖓ ᐅᖃᓚᐅᓐᖏᓚᖓ, ᓄᓇᐅᑉ ᑖᕐᖕᓂᖓᓃᑦᑐᒥ; ᔧᑰᑉ ᑭᖑᕚᖏᑦ ᐅᖃᐅᑎᓚᐅᓐᖏᓚᒃᑲ, ‘ᕿᓂᖅᓯᓐᖓ ᑕᒪᐅᖎᓐᓇᖅ,’ ᐅᕙᖓ ᐊᑕᓂᖅ ᓇᓛᒎᖅᑐᒥᒃ ᐅᖃᐅᓯᖃᖅᐳᖓ, ᓈᒻᒪᓈᑦᓯᐊᖅᑐᓂᒡᓗ ᓇᓗᓁᖅᓯᓲᖑᓪᓗᖓ.”
20“ᑲᑎᖅᓱᖅᓗᓯ ᕾᓚᐅᕆᑦᓯ; ᖃᒡᓕᒋᐊᖅᓗᓯ ᐊᑕᐅᑦᓯᒃᑯᑦ, ᐃᓕᑦᓯ ᐊᓐᓇᒃᓯᒪᔪᓯ ᐃᓅᖃᑎᒌᒡᔪᐊᓂᑦ. ᖃᐅᔨᒪᓐᖏᓚᑦ ᒎᑎᓐᖑᐊᓂᒃ ᕿᔪᖕᓂᒃ ᓴᓇᓯᒪᔪᓂᒃ ᐊᒡᔭᖅᓯᖃᑦᑕᖅᑐᑦ, ᑐᒃᓯᐊᖃᑦᑕᖅᑐᑦ ᒎᑎᓄᑦ ᐱᐅᓕᓯᔪᓐᓇᖏᑦᑐᓄᑦ. 
21ᓇᓗᓁᖅᓯᓕᕆᑦᓯ ᓱᖕᒪᑦ ᑍᒤᒻᒪᖔᑦᓯ ᐅᖃᐅᓯᖃᖅᓗᓯ, ᐊᑏ ᐅᖃᖃᑎᒌᓚᐅᖅᓕᑦ. ᑭᓇ ᓯᕗᓂᐊᓗᐊᓂ ᐱᔪᖃᓛᖅᑐᓂᒃ ᐅᖃᖅᓯᒪᕚ? ᑭᓇ ᐅᖃᖅᓯᒪᕚ ᑕᒪᑐᒥᖓ? ᐅᕙᖓᐅᓐᖏᓛᖅ ᐊᑕᓂᖅ? ᐊᓯᓐᓂᒃ ᓴᓂᓐᓂ ᒎᑎᑕᖃᖏᒻᒪᑦ, ᒎᑎ ᓇᓛᒎᖅᑐᖅ ᐱᐅᓕᔨᐅᓪᓗᓂᓗ; ᐊᓯᓐᓂᒃ ᓴᓂᓐᓂ ᐱᑕᖃᓐᖏᓚᖅ. 
22ᐅᕙᓐᓄᑦ ᑕᑯᓴᓚᐅᕆᑦᓯ, ᐱᐅᓕᔭᐅᖁᓪᓗᓯ, ᓄᓇᖅᔪᐊᑉ ᑭᒡᓕᖏᓐᓂᑦ ᐱᓯᒪᔪᓯ ᑕᒪᑦᓯ! ᐅᕙᖓᐅᕗᖅ ᒎᑎ, ᐊᓯᖃᓐᖏᓚᖓ. 
23ᓇᖕᒥᓂᖅ ᐅᕙᒃᑯᑦ ᐅᖃᕕᒃᓯᒪᒐᒪ ᓴᖑᑎᓐᓂᐊᓐᖏᑕᓐᓂᒃ; ᐅᖃᐅᓯᖅ ᖃᓂᒃᑯᑦ ᐊᓂᓯᒪᔪᖅ ᓇᓛᒎᕐᖕᓂᒃᑯᑦ, ᐅᖅᑭᓐᓇᕐᖕᓂᐊᓐᖏᓚᖅ ᐅᕙᓐᓄᑦ, ᓵᓐᓂ ᓰᖅᑯᓕᒫᑦ ᓰᖅᑯᖅᑐᒃᓴᐅᕗᑦ, ᐅᖃᓕᒫᓪᓗ ᐅᖃᕕᒃᑐᒃᓴᐅᕗᑦ. 
24ᐅᖃᖅᑐᒃᓴᐅᕗᑦ, ‘ᐊᑕᓂᒃᑯᑦ ᑭᓯᐊᓂ ᓇᓛᒎᕐᖕᓂᖅᑕᖃᖅᐳᖅ ᐱᔪᓐᓇᕐᖕᓂᖅᑕᖃᖅᓗᓂᓗ. ᑖᑦᓱᒧᖓ ᐃᓄᓕᒫᑦ ᐅᐸᒍᑎᔪᒫᖅᐳᑦ, ᐃᓘᓐᓇᑦᓯᐊᖏᓪᓗ ᑖᑦᓱᒥᖓ ᐊᑭᕋᖅᑐᖅᑐᑦ ᑲᓐᖑᓱᒃᑎᑕᐅᔪᒫᖅᐳᑦ. 
25ᐊᑕᓂᕐᖕᒥᓕ ᐄᓴᕅᓕᒥᐅᑦ ᑭᖑᕚᓕᒫᖏᑦ ᓵᓚᖃᖅᑎᑕᐅᔪᒫᖅᐳᑦ, ᓂᖅᑐᕐᖕᓇᖅᑎᑕᐅᓗᑎᒡᓗ.’”
