1ᐊᑕᓂᐅᑉ ᒨᓯᓯ ᐅᖃᐅᑎᕚ, ᐅᖃᖅᓗᓂ: 
2“ᐊᔪᖅᑐᓕᔪᖃᖅᐸᑦ ᐊᑕᓂᕐᖕᒧᓪᓗ ᐅᒃᐱᕐᖕᓂᕐᖕᒥᓂᒃ ᑲᔪᓯᖏᓪᓗᓂ ᐃᓅᖃᑎᒥᓂᒡᓗ ᐅᐃᕕᕆᒃᓯᒃᐸᑦ ᐱᓯᒪᒃᓯᑎᑕᐅᓂᕐᖕᒥᓂᒃ, ᑲᒪᔨᐅᑎᑕᐅᓂᕐᖕᒥᒡᓘᓐᓃᑦ, ᐃᓅᖃᑎᒥᓂᒡᓘᓐᓃᑦ ᑎᒡᓕᒃᐸᑦ, ᓯᓔᕐᕆᒃᓯᒃᐸᓪᓘᓐᓃᑦ ᐃᓅᖃᑎᒥᓂᒃ, 
3ᐅᕝᕙᓘᓐᓃᑦ ᐊᓯᐅᔨᔭᐅᓯᒪᔪᓂᒃ ᓇᓂᓯᓗᓂ ᓴᒡᓗᑦᔪᑎᒋᒃᐸᒋᑦ, ᐊᖏᕈᑎᖃᖅᐸᓪᓗ ᓱᓕᑦᓯᐊᕈᑎᒥᒃ ᓱᓕᖏᓪᓗᓂ, ᐅᕝᕙᓘᓐᓃᑦ ᐊᓯᖏᓐᓂᒃ ᐊᔪᖅᑐᓕᒃᐸᑦ ᓇᓪᓕᐊᓐᓂᒃ ᐃᓄᐃᑦ ᐊᔪᖅᑐᓕᓂᕆᕙᒃᑕᖏᓐᓂᒃ. 
4ᓇᓪᓕᐊᓐᓂᒃ ᐊᔪᖅᑐᓕᒃᐸᑦ ᑕᕝᕙ ᐸᓯᔭᒃᓴᐅᓕᖅᐳᖅ, ᐅᑎᖅᑎᑦᓯᔭᕆᐊᖃᖅᐳᖅ ᑎᒡᓕᓚᐅᖅᑕᒥᓂᒃ, ᓵᓚᖃᕐᖕᓂᕐᖕᒥᓄᓪᓗ ᐊᖅᓵᖅᓯᑦᔪᑎᒋᓚᐅᖅᑕᒥᓂᒃ, ᑲᒪᒋᔭᕆᓚᐅᖅᑕᒥᓂᒡᓘᓐᓃᑦ, ᓇᓂᓚᐅᖅᑕᒥᓂᒡᓘᓐᓃᑦ ᐱᒋᔭᐅᔪᒥᒃ. 
5ᑲᔪᓯᓂᐊᕐᖕᓂᕋᖅᓗᓂᓗ ᓴᒡᓗᓂᕆᓚᐅᖅᑕᒥᓂᒃ. ᐅᑎᖅᑎᑦᓯᑦᓯᐊᕆᐊᖃᖅᐳᖅ 20-ᐳᓴᒥᒡᓗ ᐃᓚᒃᑲᓐᓂᖅᓗᒋᑦ ᐅᑎᖅᑎᑕᓂ ᐃᓄᐊᓄᑦ ᑖᑦᓱᒧᖓ, ᐅᓪᓗᒥ ᑖᑦᓱᒪᓂᑦᓮᓐᓇᖅ ᐸᓯᔭᒃᓴᐅᓂᓂ ᐱᓪᓗᒍ ᑐᓂᕐᕈᓯᖅᕕᖕᒥᓂ. 
6ᓱᒋᐊᖅᑕᐅᑦᔪᑎᒥᓂᒡᓗ ᑐᓂᕐᕈᓯᖅᑎᑦᓯᔨᒧᑦ ᑐᓂᓯᔪᒃᓴᐅᕗᖅ ᐊᑕᓂᕐᖕᒧᑦ ᑐᓂᕐᕈᑎᒥᓂᒃ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᒥᒃ, ᓰᐱᐅᑉ ᐊᖑᓴᓪᓗᖓᓂᒃ, ᖃᓄᐃᓐᓂᖃᖏᑦᓯᐊᖅᑐᒥᒃ, ᐊᑭᓖᑦᔪᑎᒋᓗᓂᐅᒃ ᐊᑭᓕᐅᑎᓪᓗᐊᖅᑐᒥᒃ. 
7ᑍᒫᒃ ᑐᓂᕐᕈᓯᖅᑎᑦᓯᔨᐅᑉ ᐃᓱᒪᒋᔪᓐᓁᖅᕕᐅᑎᓐᓂᐊᖅᐹ ᐊᑕᓂᕐᖕᒧᑦ, ᐃᓱᒪᒋᔪᓐᓁᖅᕕᐅᓂᐊᖅᐳᖅᓗ ᐸᓯᔭᒃᓴᐅᑦᔪᑎᓕᒫᒥᓂᒃ.”
8ᐊᑕᓂᐅᑉ ᒨᓯᓯ ᐅᖃᐅᑎᕚ, ᐅᖃᖅᓗᓂ: 
9“ᐂᕈᓂ ᐃᕐᖕᓂᖏᓪᓗ ᐃᒫᒃ ᐱᖁᒃᑭᑦ: ᐅᑯᐊ ᑕᕝᕙ ᐱᖁᔧᑦ ᑐᓂᕐᕈᑎᒃᓮᑦ ᐃᑯᐊᓚᒐᒃᓮᑦ ᐱᓪᓗᒋᑦ: ᑐᓂᕐᕈᑎᒃᓮᑦ ᐃᑯᐊᓚᒐᒃᓮᑦ ᑐᓂᕐᕈᓯᖅᕕᐅᑉ ᖄᖓᓃᑦᓴᕆᐊᖃᖅᐳᑦ ᐅᓐᓄᐊᖅ ᓈᓗᒍ ᐅᓪᓛᖅ ᑎᑭᓪᓗᒍ, ᑐᓂᕐᕈᓯᖅᕕᒡᓕ ᐃᑯᒪᕾᓐᓇᕆᐊᖃᖅᐳᖅ. 
10ᑐᓂᕐᕈᓯᖅᑎᑦᓯᔨ ᑕᕝᕙ ᐊᑎᓯᔭᕆᐊᖃᖅᐳᖅ ᐃᓗᓪᓕᕐᖕᒥᓂᒃ ᓵᑦᑐᓂᒃ. ᐅᕕᓂᕈᕐᖕᒥᒃ ᓵᑦᑐᒥᒃ ᖃᖅᓕᖕᒥᓂᒡᓗ ᓵᑦᑐᓂᒃ, ᐲᖅᓗᒋᓪᓗ ᑐᓂᕐᕈᑎᕕᓂᐅᑉ ᐊᖅᔭᓕᓂᖏᑦ ᐃᑯᐊᓚᑕᐅᓗᑎᒃ ᑐᓂᕐᕈᑎᕕᓃᑦ ᐃᑯᒪᒧᑦ ᓄᖑᑕᐅᓯᒪᔪᑦ, ᑐᓂᕐᕈᓯᖅᕕᐅᓪᓗ ᓴᓂᐊᓄᑦ ᐃᓕᓗᒋᑦ. 
11ᑍᒫᒡᓗ ᐊᑐᖅᑕᓂ ᑖᒃᑯᐊ ᐲᖅᓗᒋᑦ ᐊᓯᖏᓐᓂᒡᓗ ᐊᑎᓯᔪᒃᓴᐅᕗᖅ, ᐊᖅᔭᓕᓃᑦ ᑖᒃᑯᐊ ᐊᐅᓪᓚᕈᑎᔭᒃᓴᕆᕔᑦ ᓄᓇᓖᑦ ᓯᓚᑖᓐᓄᑦ ᐃᓕᖅᑯᓯᖅ ᒪᓕᒡᓗᒍ ᓴᓗᒻᒪᖅᓴᖅᑕᐅᓯᒪᔪᒧᑦ. 
12ᐃᑯᒪ ᑐᓂᕐᕈᓯᖅᕕᖕᒦᑦᑐᖅ ᐃᑯᒤᓐᓇᕆᐊᖃᖅᐳᖅ; ᖃᒥᑦᓴᕆᐊᖃᓐᖏᓚᖅ. ᐅᓪᓛᑕᒫᑦ ᑐᓂᕐᕈᓯᖅᑎᑦᓯᔨ ᐃᓕᓯᔭᕆᐊᖃᖅᐳᖅ ᕿᔪᖕᓂᒃ ᐃᑯᐊᓚᒐᒃᓮᓪᓗ ᑐᓂᕐᕈᑏᑦ ᐋᖅᑭᒃᓱᒃᑲᓐᓂᖅᐸᒡᓗᒋᑦ, ᑐᓐᓄᕐᖕᓂᒡᓗ ᐃᑯᐊᓪᓚᖅᑯᓯᖅᐸᒡᓗᒋᑦ ᐃᓚᒋᔭᐅᑦᓯᐊᕈᒪᓂᕐᖕᒧᑦ ᑐᓂᕐᕈᑎᕕᓃᑦ ᖄᖏᓐᓃᑦᑐᑦ. 
13ᑐᓂᕐᕈᓯᖅᕕᖕᒥ ᐃᑯᒪ ᐃᑯᒤᓐᓇᕆᐊᖃᖅᐳᖅ ᑍᒪᓐᖓᑦ, ᖃᒥᑦᓴᕆᐊᖃᓐᖏᓚᖅ.”
14“ᐅᑯᐊ ᑕᕝᕙ ᐱᖁᔧᑦ ᓂᐊᖂᔭᑦ ᑐᓂᕐᕈᑎᒃᓮᑦ ᐱᓪᓗᒋᑦ: ᐂᕈᓂᐅᑉ ᐃᕐᖕᓂᖏᑦ ᑖᒃᑯᓂᖓ ᐊᑕᓂᐅᑉ ᓇᔪᒐᖓᓄᐊᖅᓯᔭᕆᐊᖃᖅᐳᑦ ᑐᓂᕐᕈᓯᖅᕕᖕᒧᑦ. 
15ᑐᓂᕐᕈᓯᖅᑎᑦᓯᔨ ᑎᒍᓯᔭᕆᐊᖃᖅᐳᖅ ᓂᐊᖂᔭᒥᒃ ᓯᖃᓪᓕᓯᒪᑦᓯᐊᖅᑐᒥᒃ ᐅᖅᓱᒥᒡᓗ ᐃᓚᖃᖅᓗᒍ ᑎᐱᑦᓯᐊᕆᒃᑐᒥᒃ ᐃᓯᖅᓗᐊᕐᖕᓂᑎᑕᒃᓴᒥᒃ ᐃᓐᓴᓐᓯᒥᒃ ᑐᓂᕐᕈᑎᒃᓴᖅ ᓂᐊᖂᔭᖅ, ᑖᓐᓇᓗ ᐃᑯᐊᓪᓚᒃᑎᓪᓗᒍ ᑐᓂᕐᕈᓯᖅᕕᖕᒥ ᓇᓗᓁᒃᑯᑕᐅᓗᓂ ᐃᖅᑲᐅᒪᑦᔪᑎᒃᓴᒥᒃ ᓂᐊᖂᔭᖅ ᑖᓐᓇ ᑐᓂᕐᕈᑕᐅᖕᒪᑦ ᑎᐱᖓᓗ ᒪᒪᕆᔭᐅᓪᓗᓂ ᐊᑕᓂᕐᖕᒧᑦ. 
16ᐂᕈᓂᐅᑉ ᐃᕐᖕᓂᖏᑕᓗ ᑖᒃᑯᐊ ᐊᒥᐊᒃᑯᖓ ᓂᕆᔭᒃᓴᕆᕚᑦ, ᓂᕆᔭᐅᔭᕆᐊᖃᖅᐳᖅᓕ ᐳᕙᓪᓚᖅᓴᐅᑎᖃᖏᓪᓗᓂ ᐃᑦᔪᕐᖕᓁᑦᑐᕕᖕᒥ; ᓂᕆᔭᕆᐊᖃᖅᐹᓪᓗ ᑐᐱᐅᑉ ᑲᑎᒪᕕᐅᑉ ᑐᖅᓲᖓᓂ. 
17ᐳᕙᓪᓚᖅᓴᐅᑎᒥᒃ ᐃᓚᖃᖅᓗᓂ ᐃᒐᔭᐅᔭᕆᐊᖃᓐᖏᓚᖅ; ᐅᕙᖓ ᑐᓂᒐᒃᑯ ᑖᒃᑯᓄᖓ ᓂᕆᖃᑎᒋᓗᒋᑦ ᑐᓂᕐᕈᑎᒥᒃ ᐅᕙᓐᓄᑦ ᑐᓂᔭᐅᔪᒥᒃ ᐃᑯᒪᒃᑯᑦ. ᑍᒫᒃ ᓱᓕ ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᑐᑦ ᐸᓯᔭᒃᓴᐅᓂᕐᖕᒧᑦ ᐊᑭᓕᐅᑎᑎᑐᑦ, ᑍᒤᑦᑐᖅ ᐃᑦᔪᕐᖕᓁᓐᓂᖅᐹᖑᖕᒪᑦ. 
18ᐊᖑᑎᑦ ᐂᕈᓂᐅᑉ ᑭᖑᕚᖏᑦ ᓂᕆᔪᒃᓴᐅᕗᑦ. ᑕᒪᒃᑯᐊ ᐊᒥᐊᒃᑯᔭᐅᑦᔪᓯᐊᕆᖕᒪᒋᑦ ᑐᓂᕐᕈᑎᓂᑦ ᐊᑕᓂᕐᖕᒧᑦ ᑐᓂᔭᐅᔪᓂᑦ ᐃᑯᒪᒃᑯᑦ, ᑭᖑᕚᖏᑕ ᐊᑐᕐᖕᓂᐊᖅᑕᖓ ᑭᖑᓪᓕᒃᓴᒥᖕᓄᑦ. ᓇᓪᓕᐊᑦ ᑖᒃᑯᓂᖓ ᐊᒃᑐᐃᔪᖅ ᐃᑦᔪᕐᖕᓁᓕᓂᐊᖅᐳᖅ.”
19ᐊᑕᓂᐅᑉ ᒨᓯᓯ ᐅᖃᐅᑎᒋᕚ, 
20“ᐃᒤᑦᑐᒥᒃ ᐂᕈᓂ ᐃᕐᖕᓂᖏᓪᓗ ᑐᓂᕐᕈᓯᕆᐊᖃᖅᐳᑦ ᐅᓪᓗᒥ ᑐᓂᕐᕈᓯᖅᑎᑦᓯᔨᓐᖑᖅᑎᑕᐅᕕᖕᒥᖕᓂ: ᐅᖁᒤᓐᓂᐅᑉ ᓇᑉᐹᓂᒃ ᐅᖁᒤᑎᒋᔪᒥᒃ ᓂᐊᖂᔭᒥᒃ ᓯᖃᓪᓕᑦᓯᐊᖅᓯᒪᔪᒥᒃ ᓂᐊᖂᔭᑉ ᑐᓂᕐᕈᑕᐅᓂᖓᓂᒃ, ᑖᑦᓱᒪ ᓇᑉᐹ ᐅᓪᓛᒃᑯᑦ ᑐᓂᕐᕈᑎᒋᓗᒍ ᓇᑉᐹᓗ ᐅᓐᓄᒃᐸᑦ ᑐᓂᕐᕈᑎᒋᓗᒍ. 
21ᓴᓇᔭᕆᐊᖃᖅᐹᑦ ᐅᖅᓱᒥᒃ ᐃᓚᓗᒍ ᐃᒐᓗᒍᓗ, ᐃᖑᓚᑦᓯᐊᖅᓗᒍ ᑐᓂᕐᕈᑎᒋᓗᒍ, ᑎᐱᖓᓗ ᒪᒪᕆᔭᐅᕗᖅ ᐊᑕᓂᕐᖕᒧᑦ. 
22ᑖᒃᑯᐊᓗ ᐃᕐᖕᓂᖓᑦ ᑭᖑᕝᕕᐅᑎᓂᐊᓕᕈᓂ ᒥᖑᐊᖅᑕᐅᕕᖏᓐᓂ ᐅᖅᓱᒧᑦ, ᑍᒥᑦᑐᒥᒃ ᓴᓇᔭᕆᐊᖃᖅᐳᖅ. ᑖᓐᓇ ᐊᑕᓂᐅᑉ ᐱᔭᒃᓴᕆᖕᒪᒍ ᑕᒪᒃᑭᖅᓗᒍ ᐃᑯᐊᓚᑎᑕᐅᔭᕆᐊᖃᖅᐳᖅ. 
23ᓂᐊᖂᔭᑦ ᑐᓂᕐᕈᓯᖅᑎᑦᓯᔨᒧᑦ ᑐᓂᔭᐅᔪᓕᒫᑦ ᐃᑯᐊᓚᑎᑕᐅᔭᕆᐊᖃᖅᐳᑦ, ᓂᕆᔭᐅᔭᕆᐊᖃᓐᖏᓚᑦ.”
24ᐊᑕᓂᐅᑉ ᒨᓯᓯ ᐅᖃᐅᑎᕚ, 
25“ᐂᕈᓂᓗ ᐃᕐᖕᓂᖏᓪᓗ ᐅᖃᐅᑎᒃᑭᑦ: ᐃᒫᒃ ᒪᓕᒐᖃᖅᐳᑦ ᑐᓂᕐᕈᑏᑦ ᐊᔪᕐᖕᓂᖅ ᐱᓪᓗᒍ ᑐᓂᕐᕈᑕᐅᔪᑦ. ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᒃᓴᖅ ᐆᒪᔪᖅ, ᑐᖁᑕᐅᔭᕆᐊᖃᖅᐳᖅ ᐊᑕᓂᐅᑉ ᓵᖓᓂ ᐃᑯᐊᓚᑎᑕᒃᓮᑦ ᑐᓂᕐᕈᑏᑦ ᑐᖁᑕᐅᕕᖓᓐᓂ, ᑍᒤᑦᑐᑦ ᐃᑦᔪᕐᖕᓁᓐᓂᖅᐹᖑᖕᒪᑕ. 
26ᑐᓂᕐᕈᓯᖅᑎᑦᓯᔨ ᑐᓂᕐᕈᑎᖃᖅᑐᖅ ᑖᑦᓱᒥᖓ ᓂᕆᔭᕆᐊᖃᖅᐳᖅ; ᐃᑦᔪᕐᖕᓁᑦᑐᕕᖕᒥᓗ ᑭᓯᐊᓂ ᓂᕆᔭᕆᐊᖃᖅᐹ, ᑐᐱᐅᑉ ᑲᑎᒪᕕᐅᑉ ᑐᖅᓲᖓᓂ. 
27ᐊᓯᖏᓐᓄᑦ ᒪᑯᓄᖓᑐᐃᓐᓇᖅ ᓂᕿᖓ ᐊᒃᑐᖅᑕᐅᒃᐸᑦ, ᐃᑦᔪᕐᖕᓁᓐᓂᖓᓄ ᐊᒃᑐᖅᓯᔪᖅ ᐃᑦᔪᕐᖕᓁᓕᕗᖅ, ᐊᓐᓄᕌᒥᒡᓗ ᑕᕝᕙᓐᖓᑦ ᐊᐅᒥᑎᖅᑐᖃᖅᐸᑦ, ᐃᑦᔪᕐᖕᓁᑦᑐᕕᖕᒥ ᑭᓯᐊᓂ ᐅᐊᓴᖅᑕᐅᔭᕆᐊᖃᖅᐳᖅ. 
28ᐅᔭᕋᖕᒧᑦ ᐅᒃᑯᓯᖕᒧᑦ ᐃᒐᔭᐅᒃᐸᑦ ᐅᒃᑯᓯᒃ ᓯᖁᒥᑕᐅᔭᕆᐊᖃᖅᐳᖅ, ᐅᒃᑯᓯᖕᒧᓪᓕ ᑲᓐᓄᔭᒧᑦ ᓴᕕᕋᔭᖕᒧᑦ ᐃᒐᔭᐅᒃᐸᑦ ᐅᒃᑯᓯᒃ ᐅᐊᓴᖅᑕᐅᑦᓯᐊᕆᐊᖃᖅᐳᖅ ᐃᒥᕐᖕᒧᓪᓗ ᐃᕐᕈᖅᑐᖅᓗᒍ. 
29ᐊᖑᑎᓕᒫᑦ ᓇᓪᓕᐊᑐᐃᓐᓇᖅ ᑐᓂᕐᕈᓯᖅᑎᑦᓯᔨᐅᑉ ᐃᓚᖏᑦ ᓂᕆᔪᓐᓇᖅᐳᑦ ᑖᑦᓱᒥᖓ. ᑖᓐᓇ ᐃᑦᔪᕐᖕᓁᓐᓂᖅᐹᖑᖕᒪᑦ. 
30ᐊᔪᕐᖕᓂᖅ ᐱᓪᓗᒍ ᑐᓂᕐᕈᑎᒃᓴᐅᑉ ᐊᐅᖓ ᑐᐱᕐᖕᒧᑦ ᑲᑎᒪᕕᖕᒧᑦ ᐱᑎᑕᐅᔪᖅ ᐃᓱᒪᒋᔪᓐᓁᖅᕕᐅᑦᔪᑕᐅᔪᖅ ᐃᑦᔪᕐᖕᓁᑦᑐᕕᖕᒥ ᓂᕆᔭᐅᔭᕆᐊᖃᓐᖏᓚᖅ; ᐃᑯᐊᓪᓚᒃᑕᐅᔭᕆᐊᖃᖅᐳᖅᓕ.”
